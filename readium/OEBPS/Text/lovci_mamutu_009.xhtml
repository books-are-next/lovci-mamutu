<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lovci_mamutu-6</title>
  <link href="../Styles/lovci_mamu_idstyles.css" rel="stylesheet" type="text/css" />
</head>

<body id="lovci_mamutu" xml:lang="cs-CZ" xmlns:xml="http://www.w3.org/XML/1998/namespace">
  <div>
    <p class="MLP-uroven2-kapitola" id="toc_marker-1-4">V&nbsp;táboře lovecké tlupy</p>

    <p class="MLP-text-bez1radku">Dva dny hodovala tlupa na břehu Dyje. Potom se přestěhovala se zásobou masa a&nbsp;s&nbsp;kůžemi do svého ležení.</p>

    <p class="MLP-text">Telátko skončilo špatně. Chtěli si je přivést do tábora a&nbsp;nechat je na pozdější dny. Ale bylo špatně uvázáno a&nbsp;v&nbsp;noci je vlci splašili. Utrhlo se, zaběhlo daleko a&nbsp;vlci je roztrhali. Naštěstí měla tlupa nadbytek masa, proto se o&nbsp;ztrátě telátka ani mnoho nemluvilo. Jindy by hlídači byli citelně potrestáni, že nedbali své povinnosti a&nbsp;nedávali lépe pozor.</p>

    <p class="MLP-text">Kolem ohně jsou rozsazeny ženy a&nbsp;upravují maso, které ještě zbývá. Mnoho masa je rozvěšeno po zapíchaných větvích k&nbsp;usušení na slunci. To ženy vyňaly z&nbsp;kýt kosti a&nbsp;nařezaly do zásoby řízky. Jedlíci nemohou už ani žvýkat; bolí je čelisti. Jsou unaveni ustavičným jídlem a&nbsp;malátně se rozvalují na pažitě nad studánkou a&nbsp;mezi koženými stany.</p>

    <p class="MLP-text">Tuku je tolik, že je nemožné všechen sníst. Dnes si může každý člen tlupy natřít tělo silnou vrstvou tuku, a&nbsp;nikdo ho nepraští polínkem, že plýtvá. Je to nejlepší ochrana proti bodavým komárům a&nbsp;vydrží několik dní, nežli se setře. Však si dávají pozor, aby jim tuková vrstva na těle dlouho vydržela! Čím je starší a&nbsp;víc páchne, tím lépe komáry zahání.</p>

    <p class="MLP-text">Z&nbsp;ohně se valí čadivý dým a&nbsp;ženy v&nbsp;něm udí kousky masa, zavěšené na prutech. Dvě umazané dívky, Smolda a&nbsp;Paluša, přinesly opět náruče nalámaných větviček a&nbsp;složily je k&nbsp;ohništi. Když jim Škuta podávala odřezek masa, obě jen pokrčily nosíky, beze slova přeskočily stružku od studánky a&nbsp;za Huňáčovým stanem si trhaly šťovík. Zašly spolu až k&nbsp;řece na mladé pupeny orobince a&nbsp;jiných bahenních rostlin. Po chvíli za nimi přiběhly i&nbsp;ostatní dívky a&nbsp;také trhaly zeleninu pro vytrávení.</p>

    <p class="MLP-text">K&nbsp;ohništi přisedl rychlonohý Zajíc a&nbsp;položil vedle sebe dvě hole, pěkně rovné a&nbsp;čistě vyhlazené. Vzal jednu a&nbsp;opaloval její přihrocený konec ve žhavém popelu. Po chvilce přibrousil ještě doutnající špičku o&nbsp;balvan. Zajíc bude mít skvělé oštěpy!</p>

    <p class="MLP-text">Ani Zajíc nepřijal od Škuty opečené maso; jen se odvrátil. Ba, když šel okolo Hrtáň, největší jedlík, a&nbsp;s&nbsp;funěním si utíral pot z&nbsp;obli­čeje, odkopl ruku Škuty, když mu nabízela vonící pečínku.</p>

    <p class="MLP-text">Nikdo v&nbsp;tlupě již nestál o&nbsp;maso, všichni jsou plni a&nbsp;nejvýš tak ještě žvýkají šťovík nebo pelyněk. Až večer snad, jestliže vytráví, budou si lovci vytloukat morek ze zbylých kostí, srovnaných na hromádce. Morek vydloubaný z&nbsp;opálených kostí! Největší lahůdka na světě! Morek snad přece zachutná i&nbsp;přecpanému břichu.</p>

    <p class="MLP-text"><span>Děti jsou čilejší než dospělí lovci. Chvíli klidně neposedí. Veverčák uplácal z&nbsp;kusu žluté hlíny figurku zubra. Zapíchal do hroudy čtyři proutky&nbsp;– to jsou nohy. A&nbsp;do hlavy zapíchl dvě větvičky&nbsp;– to jsou rohy.</span></p>

    <p class="MLP-text">Všem hochům se hliněný zubr velice líbil. Odnesli jej kousek za tábor a&nbsp;tam podnikli na zubra hon. Udělali si luky a&nbsp;šípy, a&nbsp;plížíce se k&nbsp;zubrovi, vystřelovali na něho šípy, na jejichž hroty přitmelili pryskyřicí ostré úlomky kostí. Při hře věrně napodobovali všecky lovecké chytrosti. Zkoumali nasliněným prstem, z&nbsp;které strany vane vítr, dobře se ukrývali a&nbsp;tiše se plížili. Velký jásot zazněl, když se někomu povedlo zubra zasáhnout, takže šipka trčela v&nbsp;jeho těle jako důkaz střelcovy lovecké zdatnosti.</p>

    <p class="MLP-text">Žíznivý Mamutík, jeden z&nbsp;nejstatečnějších lovců v&nbsp;tlupě, šel zapít hojné jídlo ze studánky, kterou měli v&nbsp;táboře, ale když přišel na místo, začal zle hartusit. Kde býval čistý pramen, tam je teď rozšlapané bahnisko.</p>

    <p class="MLP-text">Ležící lovci měli z&nbsp;toho velikou zábavu, jak se žíznivý Mamutík zlobí, a&nbsp;ještě si ho dobírali.</p>

    <p class="MLP-text">„Mamutíku, chutná bahno?“ volal Kuní nožka, známý vtipálek.</p>

    <p class="MLP-text">„Ty, nevypít nám všecko!“ škodolibě napomínal Rváč.</p>

    <p class="MLP-text">Mamutík se po všech káravě podíval a&nbsp;mrzutě řekl:</p>

    <p class="MLP-text">„Všichni šlapali ve studánce. Teď nikdo nebude vodu pít, Houžňák nepít, Rváč nepít&nbsp;– nikdo! To je zlé, řeka daleko…“</p>

    <p class="MLP-text">Jeho slova účinkovala. Teprve teď si lovci uvědomili, co provedli. Všichni chodili zapíjet jídlo a&nbsp;přitom studánku rozšlapali. Nemyslili na budoucnost&nbsp;– jako obyčejně. Mamutík jim připomněl, že se lehkomyslně připravili o&nbsp;pramen čisté vody v&nbsp;samém táboře. Mrzutě se ušklíbali. Brzo po sobě házeli kamínky, drny a&nbsp;vším, co jim přišlo do rukou, vyčítajíce si, kdože podupal studánku. Chovali se jako malé děti.</p>

    <p class="MLP-text">Mamutík nechal své druhy, aby se svářili, našel si velkou lopatkovou kost a&nbsp;jal se vyklízet bláto ze studánky. Vlčí dráp a&nbsp;Ukmas mu přišli pomáhat. Čilá Žabka a&nbsp;černá Paluša vybíraly rukama žlábek, aby kalná voda mohla odtékat. To se zalíbilo i&nbsp;jiným dětem a&nbsp;brzy se kolem studánky pracovníků jen hemžilo.</p>

    <p class="MLP-text">Mamutík přivalil velký kámen a&nbsp;zapustil jej na okraj vybrané studánky. Ještě několika kameny ji opevnil, aby se nebořila, když si k&nbsp;ní někdo klekne.<span class="char-style-override-2"><a class="footnote-link" href="#footnote-35106-1" id="footnote-35106-1-backlink">1</a></span> Zase bude čistá voda ve studánce!</p>

    <p class="MLP-text">Vybrané bláto se ovšem dětem hned hodilo, aby se jím pomazaly. Alespoň je nebudou štípat komáři. Zejména hoši se rádi takto pomalovávali&nbsp;– vždyť pak vypadají jako velcí lovci po hojném lovu. Děvčata si natřela jen tváře a&nbsp;po těle si namalovala několik čar&nbsp;– to stačí pro parádu.</p>

    <p class="MLP-text">Tuhé kousky žluté hlíny se dětem zase hodily na všelijaké umělecké výtvory. Nadělaly zvířátek, že jich bylo za chvíli na vedlejším skalisku plno.<span class="char-style-override-2"><a class="footnote-link" href="#footnote-35106-2" id="footnote-35106-2-backlink">2</a></span> Žabka nejraději plácala medvědy. Jeden stál na zadních nohách, druhý lezl po skále, jiný se drbal nohou v&nbsp;týle. Krušanka vytvořila roztomilé lišky s&nbsp;ohromnými ohony.</p>

    <p class="MLP-text">Přiběhl i&nbsp;Veverčák, jemuž kluci už úplně zubra rozbili, a&nbsp;hned se dal do práce. Uhnětl velikého mamuta. Kly se mu však nedařily. Uválel je sice dobře na stehně, ale když je mamutovi zasadil, ohýbaly se a&nbsp;padaly k&nbsp;zemi. Po několika marných pokusech odhodil Veverčák měkké kly a&nbsp;mamut byl bez nich. I&nbsp;tak byl hezký&nbsp;– jak říkala všecka děvčata.</p>

    <p class="MLP-text">Pak se dal ještě do zubra. Neměl zrovna moc hlíny po ruce, proto udělal jen hlavu. Ale ta byla! I&nbsp;velcí lovci se přišli podívat na Veverčákovo dílo. Mamutík řekl, že by bylo škoda zahodit tak pěknou zubří hlavu, a&nbsp;dal ji do žhavého popela v&nbsp;ohništi vypálit. Zůstane zachována a&nbsp;pomůže přičarovat tlupě zubry, až zase někdy budou mít v&nbsp;táboře hlad.</p>

    <p class="MLP-text"><span>U&nbsp;svého koženého stanu, odloučen od všech ostatních lovců, seděl zamlklý Njan. Ostrým pazourkem vyřezával z&nbsp;úlomků mamutího klu. Začíná se mu stýskat. Niana mu všude schází. Chce ji zavolat a&nbsp;vzpomene si, že tu už není. Když zahynula, přijal neštěstí s&nbsp;klidem jako vlk, jemuž družka padne v&nbsp;boji. Ale teď se ho víc a&nbsp;více zmocňoval lidský cit&nbsp;– potřeba družné bytosti, kterou nelze ničím nahradit. Niana byla sice jen jeho pomocnicí a&nbsp;nebyla mu rovna, ale Njan si uvědomoval, že byla přece jen něčím víc nežli otrokyní. Nedovedl to chápat ani vyjádřit, jen cítil tíživou tesknotu, jež naplňovala jeho nitro.</span></p>

    <p class="MLP-text">Neřekl ani slovo, zvedl se a&nbsp;volným krokem odešel z&nbsp;ležení. Lovci ležící v&nbsp;trávě si povšimli, že Njan odchází, nemaje v&nbsp;ruce sekyru ani oštěp. To bylo něco neobyčejného. Žádný muž nevyjde z&nbsp;tábora beze zbraně, ani kdyby to bylo jen na malou chvilku. Lovci pohlédli za odcházejícím Njanem, pak pohlédli na sebe a&nbsp;mlčeli. Někteří kousali stébla trávy.</p>

    <p class="MLP-text">Njan bloudil kolem tábora a&nbsp;bezděky sešel až k&nbsp;slepému rameni Dyje. Hle, tu pod olšovým keřem někdo sedí! Asi číhá na ryby.</p>

    <p class="MLP-text">Njan šel nevšímavě mimo. Však přece pohlédl pod keř… a&nbsp;hle! Toť Kopčem, jeden z&nbsp;jeho synů v&nbsp;tlupě.</p>

    <p class="MLP-text">Zakňučel nosem.</p>

    <p class="MLP-text">Zamyšlený hoch překvapen vyskočil, a&nbsp;poznav otce, usmál se.</p>

    <p class="MLP-text">Njan se zastavil.</p>

    <p class="MLP-text">Otec i&nbsp;syn pohlíželi na lesklou vodní hladinu.</p>

    <p class="MLP-text">Kopčem vzhlédl vlhkýma očima k&nbsp;lovci, který byl dlouho druhem jeho matky a&nbsp;také prý jeho otcem.</p>

    <p class="MLP-text">Njan neměl náladu, aby se bavil se synkem, a&nbsp;chystal se odejít. Kopčem vykročil na okraj břehu a&nbsp;zakňoural. Ukazoval rukou na vodu.</p>

    <p class="MLP-text">Njan si teprve teď uvědomil, že stojí nad bažinatou zátokou, kde ztratil svou družku. Ano, zde to bylo…</p>

    <p class="MLP-text">Kopčem pořád ukazoval vztaženou rukou. Co tam je?</p>

    <p class="MLP-text">Njan upřel zrak na vodu&nbsp;– zdálo se mu, že z&nbsp;hladiny vyčnívá kus větve. Nebo by to snad&nbsp;–</p>

    <p class="MLP-text">Vkročil do vody.</p>

    <p class="MLP-text">Bořil se do bahna a&nbsp;cítil, jak ho drobounké bublinky lechtají po nohou. Zapomněl na nebezpečí a&nbsp;učinil několik kroků vpřed. Nahmátl ve vodě nějaké větve. Zůstaly tu od zubřího lovu. Složil je k&nbsp;sobě a&nbsp;použil jich jako opory k&nbsp;několika dalším krokům. Pak se už bořil víc a&nbsp;postupoval jen s&nbsp;námahou.</p>

    <p class="MLP-text">Kopčem viděl, jak Njan zapadává do zrádné bažiny, a&nbsp;vběhl za ním do vody. Podal otci dlouhou větev, aby se přidržel. Nečinil to proto, že by k&nbsp;Njanovi cítil synovskou lásku; stejně by pomáhal kterémukoli členu tlupy. Kopčem se cítil poután jen k&nbsp;matce, jež ho odmalička opatrovala. Otcem a&nbsp;ochráncem mu byla vlastně celá tlupa. Kopčem je synek tlupy jako Veverčák, Brouček, Piplák, Cebík, Šklíba a&nbsp;ostatní kluci a&nbsp;dívky, kteří všichni mají jen své matky a&nbsp;nedbají o&nbsp;jejich druhy. Každé děcko je v&nbsp;ochraně celé tlupy a&nbsp;to platí víc, nežli kdyby patřilo jedinému muži.</p>

    <p class="MLP-text">Jestliže Njan říkával Kopčemovi „synku“, přijímal Kopčem to označení stejně lhostejně, jako kdyby na něj křikl „kluku <span>ušmudlaná“</span>. Nicméně vážil si Njana jako dobrého lovce, který je v&nbsp;tlupě mezi nejpřednějšími. A&nbsp;je-li Njan jeho otcem&nbsp;– nu, tím lépe.</p>

    <p class="MLP-text">Ze zamyšlení vytrhl Kopčema výkřik: „Niana…!“</p>

    <p class="MLP-text">Njan uchopil tělo utonulé ženy za vlasy a&nbsp;přitahoval je k&nbsp;sobě. Jakmile se opřel, zajely mu nohy hluboko do bahna a&nbsp;Njan se ocitl až po krk v&nbsp;kalné vodě.</p>

    <p class="MLP-text">Kopčem se rychle brodil k&nbsp;otci a&nbsp;házel mu záchranné větve. Njanovi se skutečně podařilo zachytit dlouhou větev. Pak táhl chlapec otce vší silou, a&nbsp;poněvadž náhodou stál dosti pevně na otýpce větví, pomohl mu z&nbsp;nebezpečné hlubiny. Potom se už společně brodili ven z&nbsp;vody a&nbsp;položili mrtvou Nianu na kvetoucí pažit.</p>

    <p class="MLP-text">Njan si několikrát oddychl a&nbsp;naložil si nebohou ženu na záda.</p>

    <p class="MLP-text-bez1radku--12-0">Mamutík hrdě pohlíží na své stavební dílo. Ve studánce je zase čistá voda. Lovci jeden po druhém přiklekávají a&nbsp;schýleni lokají z&nbsp;osvěžujícího pramene. Všichni teď Mamutíka pochvalují za dobrý nápad.</p>

    <p class="MLP-text">Trochu jim vytrávilo. Přisedají kolem ohniště a&nbsp;rozpalují v&nbsp;něm okousané kosti. Horké kosti pak rozbíjejí a&nbsp;s&nbsp;velikou rozkoší z&nbsp;nich sají teplý morek. Olizují se po lahůdce a&nbsp;kosti pak ještě dávají ženám a&nbsp;dětem, aby si vyškrábaly zbytky.</p>

    <p class="MLP-text">„Hej-uá-ó!“</p>

    <p class="MLP-text">Výkřiky překvapení zazněly ležením. Znenadání se objevil uprostřed tábora Kopčem a&nbsp;několik kroků za ním pomalu přichází schýlený otec&nbsp;– s&nbsp;utonulou Nianou na zádech.</p>

    <p class="MLP-text">Njan složil tělo a&nbsp;rozhlížel se po tlupě. A&nbsp;tlupa polohlasným zamručením bere na vědomí, že Njan přichází pohřbít svou ženu, jak se na silnou a&nbsp;slavnou tlupu sluší. Ani se nevyptávali, jak ji v&nbsp;bažině našel.</p>

    <p class="MLP-text">Niana byla jistě dobrou členkou tlupy a&nbsp;její muž je lovec na slovo vzatý. Niana zůstane i&nbsp;nadále v&nbsp;tlupě a&nbsp;bude i&nbsp;po smrti účastna všeho jejího života. Bude pohřbena v&nbsp;táborovém ohništi&nbsp;– tak nejlépe a&nbsp;trvale splyne s&nbsp;tlupou.</p>

    <p class="MLP-text">Beze všeho domlouvání vzali Njan, Vlčí dráp a&nbsp;Mamutík tělo ženy a&nbsp;položili je na ohniště. Njan sňal ze svého krku skvostný náhrdelník a&nbsp;položil jej vedle mrtvoly. Je to množství provrtaných zubů liščích a&nbsp;vlčích, navlečených na tenkém řemínku. Njan míval tyto lovecké trofeje dvakrát otočeny kolem hrdla a&nbsp;vždy se honosíval jejich nevídaným množstvím.</p>

    <p class="MLP-text">Každý člen tlupy si zajišťoval přízeň mrtvé do budoucna a&nbsp;další dobrý styk s&nbsp;ní nějakým dárkem. Házeli do ohniště pazourkové nástroje nebo obětovali své drobné ozdůbky z&nbsp;mušliček, kostiček a&nbsp;zubů. Někteří přinesli ze stanů své oblíbené hračky&nbsp;– pěkně barevné kamínky, které při loveckém putování světem někde vzbudily jejich pozornost a&nbsp;zvědavost. To vše měla Niana nyní na sobě.</p>

    <p class="MLP-text">Njan přivlekl ještě velikou mamutí lopatku a&nbsp;tou tělo přikryl. Hned potom všichni přítomní pohazovali hrob hlínou.<span class="char-style-override-2"><a class="footnote-link" href="#footnote-35106-3" id="footnote-35106-3-backlink">3</a></span> Zbylo jí tu ještě dost po vyčištění studánky. I celé drny přinášeli&nbsp;– a&nbsp;za chvíli už není Nianu vidět pod příkrovem hlíny.</p>

    <p class="MLP-text">Bílý dým stoupá sloupem k&nbsp;obloze…</p>

    <p class="MLP-text">Kopčem náhle zakničel a&nbsp;vytáhl z&nbsp;hrobu silnou ohořelou větev. Poodešel s&nbsp;ní stranou, položil ji na zem a&nbsp;foukal do ní. Teď teprve všecka tlupa zamručela Kopčemovi pochvalu. Vždyť by byli málem zapomněli zabezpečit si nový oheň! Kopčem jim ho ještě včas zachránil&nbsp;– chytrý hoch!</p>

    <p class="MLP-text">Honem přiskočili k&nbsp;chlapci a&nbsp;přiložili hrstku suché trávy. Hned se rozhořela. Pak už mohli klidně přidávat dříví. Oheň už neuhasne.</p>

    <p class="MLP-text">Rov nad starým ohništěm vzrůstal… Hlíny přibývalo a&nbsp;hrob se zvyšoval. Lovci narýpali žlutku sobími parohy a&nbsp;širokými lopatkovými kostmi a&nbsp;přinášejí ji v&nbsp;kožených vacích. I&nbsp;děti pomáhaly. Dým stoupající z&nbsp;hrobu slábl, nicméně nepřestával…</p>

    <p class="MLP-text">Slunce zapadá.</p>

    <p class="MLP-text">Njan pokynul, že je rov už dost veliký. Všichni se kolem hrobu sesedli a&nbsp;začali zpívat. Byl to sice jen hrubý křik několika tahavých tónů, ale omamoval přítomné vyjádřením citového zanícení. Brzy bylo ve zpěvu znát jakýsi neurčitý rytmus a&nbsp;v&nbsp;jeho taktu pokyvovali sedící lovci hořejší půlkou těla sem a&nbsp;tam.</p>

    <p class="MLP-text">Zdáli zaznívá vytí vlků a&nbsp;hyen. Za Pavlovskými vrchy vystupuje černý mrak a&nbsp;od řeky profukuje chladný větřík.</p>

    <p class="MLP-text"><br /></p>

    <div class="footnotes">
      <div class="footnote">
        <p class="MLP-pozn-pod-carou"><a class="footnote-anchor" href="#footnote-35106-1-backlink" id="footnote-35106-1">1</a> <span class="char-style-override-3">Kameny obložená studánka byla objevena v táboře věstonické tlupy ro­ku&nbsp;1937 v hloubce pěti metrů pod nynějším povrchem.</span></p>
      </div>

      <div class="footnote">
        <p class="MLP-pozn-pod-carou"><a class="footnote-anchor" href="#footnote-35106-2-backlink" id="footnote-35106-2">2</a> Zvířecí figurky z pálené hlíny byly nalezeny při výkopech roku 1924–1925 a&nbsp;roku 1934–1935.</p>
      </div>

      <div class="footnote">
        <p class="MLP-pozn-pod-carou"><a class="footnote-anchor" href="#footnote-35106-3-backlink" id="footnote-35106-3">3</a> Tento památný hrob byl objeven 4. listopadu roku 1927.</p>
      </div>
    </div>
  </div>
</body>
</html>
