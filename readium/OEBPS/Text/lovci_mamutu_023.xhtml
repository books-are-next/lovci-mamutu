<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lovci_mamutu-20</title>
  <link href="../Styles/lovci_mamu_idstyles.css" rel="stylesheet" type="text/css" />
</head>

<body id="lovci_mamutu" xml:lang="cs-CZ">
  <div>
    <p class="MLP-uroven2-kapitola" id="toc_marker-3-2">V&nbsp;zajetí</p>

    <p class="MLP-text-bez1radku">Plochá, mírně zvlněná planina se táhne do velké dálky. Je porostlá trávou a&nbsp;mechem, tu a&nbsp;onde i&nbsp;křovinami vrbovými, olšovými a&nbsp;březovými. Místy bujejí nedohledné palouky jahodové, vřesové a&nbsp;brusinkové.</p>

    <p class="MLP-text">Ve všech sníženinách půdy se lesknou hladiny větších i&nbsp;drobných jezer a&nbsp;mělkých řek.</p>

    <p class="MLP-text">Znamenitě se tu daří sobům a&nbsp;koňům, dokud se v&nbsp;létě příliš nerozmnoží komáři a&nbsp;mouchy bodalky. Tu se pak sobi i&nbsp;koně před svými malými, ale nesnesitelnými trapiči dávají na útěk a&nbsp;vyhledávají si pastvu v&nbsp;krajinách vyšších, pohorských.</p>

    <p class="MLP-text">Před komáry prchalo i&nbsp;stěhující se sobí stádo, vyčíhané loveckou tlupou Houžňákovou.</p>

    <p class="MLP-text">I Kopčem se zúčastnil toho nešťastného lovu. A&nbsp;rozumí se, že také s&nbsp;nerozlučným Veverčákem. Oba hoši, nejen Kopčem sám, byli od slavného zachránění lovců v&nbsp;jícnu propasti již častěji s&nbsp;dospělými muži. I&nbsp;Veverčák se na loveckých výpravách dobře drží. Je to čiperný klučina s&nbsp;bystrýma očima a&nbsp;s&nbsp;nosem trochu rozpláclým. Dovede už sám ulovit veverku i&nbsp;zajíčka. Všichni říkají, že i&nbsp;z&nbsp;Veverčáka bude jednou statečný lovec, posila tlupy.</p>

    <p class="MLP-text">A&nbsp;dnes oba hoši pomáhali nadhánět soby při onom velikém lovu. Jejich nahá, do hněda opálená těla nebylo v&nbsp;trávě ani znát, když si lehli, aby číhali na soby. Když pak vyskočili s&nbsp;jinými ukrytými lovci, mávali větvemi a&nbsp;z&nbsp;plných hrdel křičeli, blížící sobi se tak polekali, že se nemohli ani utišit.</p>

    <p class="MLP-text">Sobí stádo se rozprchlo, lov končil a&nbsp;Kopčem běžel sám za rozptýlenými houfci plaché zvěře a&nbsp;nadbíhal jim mezi křovinami. Byl tak pln loveckého zápalu, že ani nevěděl, jak daleko zaběhl. Teprve když už nikde neviděl žádného soba, vzpomněl si na návrat k&nbsp;tlupě.</p>

    <p class="MLP-text">Obešel několik houštin i&nbsp;jezírek, ale nikoho z&nbsp;tlupy nezahlédl. Odmalička se sice učil loveckému umění chodit po stopě, ale dnes by tu byl nenašel stopu ani Mamutík, ba ani Huňáč, a&nbsp;to je nejbystřejší stopař v&nbsp;tlupě. Zmatené stádo sobů dokonale zničilo a&nbsp;rozdupalo všechny lidské stopy daleko široko.</p>

    <p class="MLP-text">Kopčem bloudí. Neví ani, na kterou stranu se má vydat. Běhá sem a&nbsp;tam, ale bez výsledku.</p>

    <p class="MLP-text">Napil se z&nbsp;potůčku, protože už nemohl žízní vydržet.</p>

    <p class="MLP-text">Pohlédl na oblohu. Slunce se chýlí k&nbsp;západu. Nesmí se tedy dlouho zdržovat, má-li být před soumrakem u&nbsp;své tlupy.</p>

    <p class="MLP-text">Dal se do běhu, ačkoli měl již nohy nějak těžké a&nbsp;dech se mu krátil.</p>

    <p class="MLP-text">Zastavil se a&nbsp;viděl, že je v&nbsp;neznámé krajině. Zatočí tedy jinam. Svou tlupu musí najít, jinak v&nbsp;pustině zhyne bez pomoci.</p>

    <p class="MLP-text">Najednou se něco kolem něho mihlo.</p>

    <p class="MLP-text">A&nbsp;zas a&nbsp;zas.</p>

    <p class="MLP-text">To vlci běželi řadou za sebou.</p>

    <p class="MLP-text">„Ti mě povedou!“ pomyslil si Kopčem. „Vlci jistě cítí zabité soby a&nbsp;běží k&nbsp;tábořišti, aby si něco ukradli.“</p>

    <p class="MLP-text">Hoch zapomněl na únavu a&nbsp;rozběhl se za vlky. Ještě je několikrát zahlédl mezi křovinami, ale pak už se mu ztratili. Ó vlci umějí pelášit! Ale chytrý Kopčem už věděl, kterým směrem se má dát. A&nbsp;skutečně ho vlci dobře vedli.</p>

    <p class="MLP-text">Z&nbsp;malého návršíčka uviděl tábor. Dým, stoupající z&nbsp;ohniště, označil mu vzdálené tábořiště. Zavýskl si a&nbsp;dal se znovu do běhu. Na obranu před vlky vzal do ruky klacek. Kopčem se vlků nebojí. Ví, že jsou opojeni zápachem sobí krve a&nbsp;že na něj nebudou útočit.</p>

    <p class="MLP-text">Klesaje únavou doběhl k&nbsp;tábořišti. Však&nbsp;– co to?</p>

    <p class="MLP-text">Kde je Mamutík, Huňáč, Dráp a&nbsp;ostatní lovci? Kde Veverčák, Brouček a&nbsp;ostatní kluci? Tito zde mu jsou neznámí, jsou to cizinci!</p>

    <p class="MLP-text">„Ej&nbsp;– heš, heš, heš!“ vykřikli cizí lovci překvapením, když se na­jednou mezi nimi objevil Kopčem.</p>

    <p class="MLP-text">Obstoupili hned polekaného hocha, smáli se mu, pošťuchovali ho a&nbsp;jeden z&nbsp;nich už vytrhl Kopčemovi klacek z&nbsp;ruky a&nbsp;rozpřáhl se, aby jím udýchaného chlapce uhodil.</p>

    <p class="MLP-text">Kopčem nečekal, až rána dopadne. Mrskl sebou jako ještěrka a&nbsp;prolétl mezerou mezi nepřátelskými lovci. Ubíhal, aby se zachránil před těmi zlými muži.</p>

    <p class="MLP-text">Nedoběhl však daleko. Chytili ho a&nbsp;přivlekli zpět k&nbsp;ohništi před náčelníka tlupy.</p>

    <p class="MLP-text">Náčelník seděl na balvanu a&nbsp;okusoval opečenou sobí kýtu. Kopčem se naň podíval a&nbsp;dostal strach. Náčelník byl veliký, měl zlostný pohled a&nbsp;dlouhé, rozcuchané vlasy. Dlouhé pero, až do týla vsazené, houpalo se mu při každém pohybu.</p>

    <p class="MLP-text">Někdo strčil do Kopčema tak, že hoch klesl na zem.</p>

    <p class="MLP-text">Kopčem se otočil jako had a&nbsp;mžikem se zakousl do ruky muže, který jej strčil. Měli co dělat, aby Kopčema znovu usadili na zem.</p>

    <p class="MLP-text">Náčelník se tomu smál, až se zakuckal. Velmi se mu líbila hochova statečnost. Poručil pak, aby zajatému chlapci neubližovali, a&nbsp;hodil Kopčemovi kost, aby si na ní okousal zbytky masa.</p>

    <p class="MLP-text">Kost však zůstala ležet před hladovým hochem. Ani se jí nedotkl.</p>

    <p class="MLP-text">Okolo něho se tlačili cizí kluci a&nbsp;zvědavě si ho prohlíželi. Mluvili naň, ale Kopčem ničemu nerozuměl.</p>

    <p class="MLP-text">Seděl skrčeně na zemi, a&nbsp;kdykoliv ho některý kluk chtěl zatahat za nohu nebo za vlasy, hrozivě zavrčel a&nbsp;vycenil zuby. A&nbsp;to bylo klukům velice k&nbsp;smíchu.</p>

    <p class="MLP-text">Hody trvaly dlouho, dlouho do noci.</p>

    <p class="MLP-text">Kopčem si konečně nohou přitáhl pohozenou kost a&nbsp;ohryzal ji. Pak ji daleko odhodil. Dva vlci se o&nbsp;ni poprali.</p>

    <p class="MLP-text">Zajatý hoch nesměl učinit ani krok. Dobře ho hlídali.</p>

    <p class="MLP-text">Ach kde jsou silný Mamutík, Dráp, Huňáč a&nbsp;jiní stateční lovci? Kéž by přišli vysvobodit malého Kopčema z&nbsp;moci těchto surovců!</p>

    <p class="MLP-text">Nahý hoch se schoulil do klubíčka a&nbsp;tiše zaplakal.</p>

    <p class="MLP-text">Oheň svítil tmou už bez plamenů. Jen když noční větřík zafoukal, rozeplály se nahromaděné žhavé uhlíky a&nbsp;jiskry vylétly skoro až k&nbsp;spícímu hochovi.</p>
  </div>
</body>
</html>
