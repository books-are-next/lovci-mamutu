<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lovci_mamutu-40</title>
  <link href="../Styles/lovci_mamu_idstyles.css" rel="stylesheet" type="text/css" />
</head>

<body id="lovci_mamutu" xml:lang="cs-CZ" xmlns:xml="http://www.w3.org/XML/1998/namespace">
  <div>
    <p class="MLP-uroven2-kapitola" id="toc_marker-5-8">Hlad</p>

    <p class="MLP-text-bez1radku"><span>Lovecká tlupa přečkala na Bílé skále i&nbsp;zimu. Pokusila se sice vyhledat si nové loviště při ústí Vltavy a&nbsp;Labe, byla však zle zahnána zpět silnou tlupou polabskou. Lovci z&nbsp;tábořiště na Jenerálce odtáhli do neznámé končiny. Obyvatelé prokopské jeskyně tam sice ještě pobývali, ale nuzně živořili. Jejich tlupa se rozpadla v&nbsp;rozbrojích o&nbsp;ženy a&nbsp;bídně se potulovala po jeskyních u&nbsp;Radotína a&nbsp;dále po levém břehu Mže.</span></p>

    <p class="MLP-text">Zima je tentokrát velmi tuhá a&nbsp;dlouhá; tlupě na Bílé skále se vede již velmi zle. Není kořist a&nbsp;hladoví lovci se vracejí do tábora s&nbsp;prázdnou. Děti dostávají vyrážku a&nbsp;bolestivé vředy; také dospělí lovci jimi trpí. Všichni si utahují řemeny přes břicha a&nbsp;žvýkají starou kůži, stromovou kůru, ba i&nbsp;hlínu. Ochočeného psíka, miláčka dětí a&nbsp;své první domácí zvíře, dávno již snědli.</p>

    <p class="MLP-text">Lovci již nemají síly, aby se mohli postavit silné zvěři nebo pronásledovat prchající. Plouží se sněhem jako mátohy a&nbsp;jen někdy spíše ze štěstí než z&nbsp;obratnosti sestřelí šipkou vránu nebo sněžného kura.</p>

    <p class="MLP-text">Lovec, který ráno kamenem prorazil díru v&nbsp;jezeře, aby mohl nalovit ryby, byl nalezen odpoledne zmrzlý a&nbsp;bez úlovku.&nbsp;– Je „zima&nbsp;– zima“, jak říkají v&nbsp;tlupě, což znamená velikou zimu.</p>

    <p class="MLP-text">Smutno je na Bílé skále a&nbsp;Mamutík marně vyhlíží obrat povětrnosti a&nbsp;první posly jara.</p>

    <p class="MLP-text">Žijí tu v&nbsp;pěti doupatech ve sněhu vyhrabaných a&nbsp;kožešinami vystlaných jako Eskymáci. Hřejí se druh o&nbsp;druha a&nbsp;odevzdáni v&nbsp;osud hledí vstříc smrti.</p>

    <p class="MLP-text">Mamutík vylezl z&nbsp;doupěte. Všecek je zabalen v&nbsp;kožešině. Na hlavě má čepici obroubenou psí kůží. Zahaluje mu celou hlavu až po bradu jako kukla a&nbsp;přiléhá na ramena. I na nohou je chráněn teplou sobí kůží, přivázanou nad kotníky. Uvnitř má nacpán mech a&nbsp;suchou trávu. Dívá se po sněhové pláni. Nikde ani stopy po zvěři.</p>

    <p class="MLP-text">Zavolal Kopčema, aby mu podal oštěp. To znamenalo, že se náčelník sám pokusí o&nbsp;nějakou kořist. Hoch přinesl oštěp a&nbsp;druhý, svůj vlastní, držel přitom v&nbsp;ruce.</p>

    <p class="MLP-text">Mamutík se na hocha usmál.</p>

    <p class="MLP-text">„Dobrá; chceš jít na lov? Pojď tedy!“</p>

    <p class="MLP-text">Kopčem, jediný z&nbsp;chlapců, který ještě vzdoroval chorobě, radostně poskočil a&nbsp;zamával oštěpem. Půjde s&nbsp;náčelníkem! Je rovněž obalen kožešinou a&nbsp;tváře má ještě dosti buclaté, ačkoli je v&nbsp;těle také již velmi hubený.</p>

    <p class="MLP-text">Mamutík s&nbsp;chlapcem zamířil podél lesa nahoru, na libeňský hřbet. Sám šel napřed. Kopčem v&nbsp;jeho hlubokých stopách. Sníh září v&nbsp;slunečním svitu, až oči přecházejí. Těžce zasněžené stromy schylují větve k&nbsp;zemi a&nbsp;některé menší smrčky jsou zcela sněhem obaleny, jako by se to sněhuláci po stráni rozběhli.</p>

    <p class="MLP-text">Na skalce poutníci odpočívali. Upoceni vydechovali kotouče bílých par. Dosud nespatřili nejmenší zvířecí stopu.</p>

    <p class="MLP-text">Došli po vrchu až na hřeben. K&nbsp;jihu se rozvírá široké údolí libeňské a&nbsp;v&nbsp;něm se několik kopců černá lesem. Na sever se šíří veliká stepní pláň bez mezí a&nbsp;života, Mamutík pozoroval několik stop bílého zajíce a&nbsp;sněžné koroptve, které se tu křižovaly.</p>

    <p class="MLP-text">Kopčem zavrněl.</p>

    <p class="MLP-text">„Nemůžeš?“ tázal se Mamutík.</p>

    <p class="MLP-text">Hoch namáhavě vytahuje nohy ze sněhu a&nbsp;odpovídá jen: „Hlad!“</p>

    <p class="MLP-text">Mamutík vzdychl.</p>

    <p class="MLP-text">Zavál ostrý vítr. Počasí se skoro náhle změnilo. Šedý mrak zatáhl severozápadní oblohu. Již počalo i&nbsp;drobně sněžit.</p>

    <p class="MLP-text">Mamutík s&nbsp;chlapcem se schovali za křovisko. Kopčem si podává do úst kyprý sníh. Má rty rozpálené a&nbsp;oči kalné. Je tak unavený…!</p>

    <p class="MLP-text">Zasvištělo lesem, zašumělo porostem. Stromy se rozkývaly, sníh létá v&nbsp;kotoučích.</p>

    <p class="MLP-text">Rozzuřila se bouře.</p>

    <p class="MLP-text">V&nbsp;husté chumelenici něco zafunělo.</p>

    <p class="MLP-text">Mamutík vyskočil. Jakási černá příšera se žene po větru sem. Srdnatý náčelník, nedbaje bouře a&nbsp;nebezpečí, postavil se jí vstříc. Je odhodlán dát se do zápasu třeba i&nbsp;se lvem nebo s&nbsp;mamutem.</p>

    <p class="MLP-text">Nežli se statečný lovec mohl připravit, přiřítil se veliký nosorožec a&nbsp;pádil těsně kolem něho.</p>

    <p class="MLP-text">Kopčem vykřikl.</p>

    <p class="MLP-text">Mamutík v&nbsp;zoufalé rozhodnosti vbodl svůj oštěp do krku obrovského zvířete. Rozehnaný velikán porazil odvážného lovce, a&nbsp;nemoha se zastavit, spadl ze stráně, která se právě tudy dosti příkře schyluje do údolí. Raněné zvíře s&nbsp;oštěpem v&nbsp;těle zapadlo do hlubokých závějí a&nbsp;těžce se jimi hrabe. Kouřící se krev barví sníh.</p>

    <p class="MLP-text">Mamutík se nemohl postavit na nohy. Kopčem si nevěděl rady. Vichřice mohutní. Sníh padá v&nbsp;nesmírných spoustách. Není vidět na dva kroky.</p>

    <p class="MLP-text">Kopčem se chtěl podívat po nosorožci, ale vítr jím hodil do sněhu, takže byl rád, když po čtyřech dolezl opět za houštinu k&nbsp;Mamutíkovi. Nablízku praskají stromy a&nbsp;větve odletují daleko povětřím.</p>

    <p class="MLP-text">Najednou bouře na okamžik přestává. A&nbsp;v&nbsp;té chvilce je slyšet z&nbsp;daleké pláně zvláštní šustot a&nbsp;dupot. Vichr znovu zabouřil a&nbsp;roznáší kopce sněhu.</p>

    <p class="MLP-text">Ze stepní pláně se po zemi přibližuje jakýsi mrak, štvaný vichřicí. Veliké stádo sobů prchá tu ve zmateném úděsu. Náhlá bouře je připravila o&nbsp;rozvahu a&nbsp;sobi se ženou jako šílení kupředu a&nbsp;jen kupředu, nevědouce kam.</p>

    <p class="MLP-text">Už jsou na okraji hřbetu. Oslepené oči nevidí náhlý svah&nbsp;– a&nbsp;kdyby viděly, nic platno, nelze se zastavit. Zadnější tlačí na přední a&nbsp;již se stádo řítí dolů do sněhových závějí. Někteří sobi se prodírají dále a&nbsp;prchají k&nbsp;řece, ale mnozí uvázli v&nbsp;závějích a&nbsp;vysíleni podléhají lavinám sněhu, které na ně vichřice shora shazuje.</p>

    <p class="MLP-text">Vyjevený Kopčem vidí, jak šílené stádo letí mimo a&nbsp;pak se ztrácí jeho zrakům v&nbsp;bílé vánici. Ani ho nenapadla myšlenka, aby po <span>některém</span> sobu hodil svým ostrým oštěpem. Je tak unavený a&nbsp;hladový, že se tu raději přikrčen vyspí u&nbsp;svého náčelníka.</p>

    <p class="MLP-text">Vzpomíná, jak přede dvěma slunci (dny) našel v&nbsp;tichém úžlabu rybku zamrzlou v&nbsp;ledu a&nbsp;jak potom v&nbsp;doupěti led roztál a&nbsp;jak se mu zdálo, že oživlá rybka se hýbá… Všecky děti se k&nbsp;tomu seběhly!&nbsp;– A&nbsp;pak rybka, na proutek navlečená a&nbsp;nad ohněm opečená, byla jeho posledním jídlem.</p>

    <p class="MLP-text-bez1radku--12-0">Chumelenice přestává a&nbsp;jasnícími se mraky se prodírá zamžené slunéčko.</p>

    <p class="MLP-text">Za chvíli bylo po bouři.</p>

    <p class="MLP-text">Mamutík se probíral ze mdlob a&nbsp;dychtivě jedl kyprý sníh. Kopčem měl radost, že se Mamutík hýbá, a&nbsp;už se mu nechtělo spát. Raději se podívá, kam zaběhl nosorožec. Sníh se pod ním boří, ale přece ušel několik kroků k&nbsp;okraji stráně. Tu se pod ním náhle utrhla převislá vrstva sněhu a&nbsp;Kopčem se s&nbsp;výkřikem řítí po stráni dolů. Stejně jako onen raněný nosorožec a&nbsp;jako potom šílení sobi.</p>

    <p class="MLP-text">Kopčem zapadl do sněhu, že ho nebylo ani vidět. A&nbsp;co se tak hrabe ze závěje, zachytí rukou sobí paroh. Hledá dále&nbsp;– a&nbsp;hle! tu sobí hlava&nbsp;– ej!&nbsp;– celý sob!</p>

    <p class="MLP-text">Loveckou vášní oživlý hoch rozdírá pazourkovým oštěpem šíji zadušeného soba, ještě teplého, a&nbsp;saje vlažnou krev.</p>

    <p class="MLP-text">Napil se dostatečně a&nbsp;odpočíval chvíli bez hnutí. Pak si vzpomněl na vůdce a&nbsp;zavolal. Mamutík se však neozývá. I&nbsp;hrabe se Kopčem vzhůru po stráni. Hledá křoviny a&nbsp;schůdnější cestu.</p>

    <p class="MLP-text">Cítí v&nbsp;sobě novou sílu a&nbsp;radost z&nbsp;nálezu ho povzbuzuje, že překonává námahu. Konečně stojí před svým ležícím vůdcem. Pohlíží na něj očima široce rozevřenýma.</p>

    <p class="MLP-text">Mamutík jediným pohledem postřehl, že Kopčem našel kořist. Mělť Kopčem nejen ústa, ale všecek obličej i&nbsp;kožešinový šat potřísněný krví.</p>

    <p class="MLP-text">„Je tu&nbsp;– sob!&nbsp;– Dole!“ vykřikoval Kopčem.</p>

    <p class="MLP-text">Mamutík oživl. Zapotácel se, ale přece došel k&nbsp;okraji stráně, kde před chvílí sjel hoch dolů. Nyní se Kopčem opět svezl po sněhu a&nbsp;za ním i&nbsp;náčelník.</p>

    <p class="MLP-text">„Oj, toť dobrý lov!&nbsp;– A&nbsp;krev ještě vlažná!“</p>

    <p class="MLP-text">Mamutík hltavě pil a&nbsp;pil. Cítil se opět silný a&nbsp;za chvilku vyhrabal ze sněhu skoro půl soba. Byl to statný kus s&nbsp;rozložitými parohy.</p>

    <p class="MLP-text">„Kopčeme, přitáhni veliké větve! Naložíme soba.“</p>

    <p class="MLP-text">Za chvíli táhli naši lovci bílého soba na větvích jako na saních.</p>

    <p class="MLP-text">Do vrchu by nemohli, proto zamířili oklikou, pořád povlovně do kopce. Nicméně byli brzo velmi unaveni.</p>

    <p class="MLP-text">Na svahu Libušáku zahlédli někoho z&nbsp;tlupy, jak se plahočí hlubokým sněhem. Jistě je šli hledat.</p>

    <p class="MLP-text">„Hola, hola, hej!“</p>

    <p class="MLP-text">Vskutku, byl to Vylomený zub, šel jim naproti. Měl teď velikou radost, že je po strašné bouři našel živé, a&nbsp;ještě s&nbsp;tak vítanou kořistí.</p>

    <p class="MLP-text">Vylomený zub táhl nyní náklad a&nbsp;oběma zemdleným lovcům se šlo již snadněji.</p>

    <p class="MLP-text">U&nbsp;lesa se střetli s&nbsp;dvěma ženami, nesoucími v&nbsp;kožených pytlích na zádech nemluvňata. S&nbsp;jásotem uvítaly vracející se lovce. Jejich křik se daleko rozléhal.</p>

    <p class="MLP-text">Z&nbsp;dusných doupat na Bílé skále vylézají vyhublí obyvatelé s&nbsp;bolavými omrzlinami a&nbsp;brodí se sněhovými závějemi naproti náčelníkovi.</p>

    <p class="MLP-text">Dnes budou na Bílé skále hody.</p>

    <p class="MLP-text">Konec hladu a&nbsp;bídě!</p>

    <p class="MLP-text">Mamutík se zakousl do syrových sobích jater. Ostrým pazourkovým nožem odřízl své sousto a&nbsp;podal játra druhému lovci. Ten také odřízl sousto a&nbsp;zbytek dal třetímu. Tak si je podávali, až nezbylo nic. Ženy musily ovšem čekat, až se najedí muži.</p>

    <p class="MLP-text">Kopčem byl hrdinou dne. Zaníceně vypravoval o&nbsp;všech událostech, a&nbsp;zejména o&nbsp;tom, jak popadl soba v&nbsp;závěji za parohy.</p>

    <p class="MLP-text">Druhého dne vedl Mamutík několik mužů znova prohledat ono místo, není-li snad v&nbsp;závěji pochován ještě nějaký sob. A&nbsp;hledání mělo netušený výsledek.</p>

    <p class="MLP-text">Tu i&nbsp;tam přišli v&nbsp;závěji na pohřbené soby a&nbsp;nestačili je odvážet.</p>

    <p class="MLP-text">Kdyby se nebyli obávali hyen a&nbsp;vlků, byli by zde raději nechali soby ležet, ale škoda tak veliké kořisti, kdyby ji zvěř měla roznést. Proto Mamutík usiloval, aby co možno všecko dostali domů.</p>

    <p class="MLP-text">Najednou tam hluboko ve sněhu přišli i&nbsp;na huňatého nosorožce. Měl dosud v&nbsp;krku zabodnutý ulomený oštěp<span class="char-style-override-2"><a class="footnote-link" href="#footnote-35106-15" id="footnote-35106-15-backlink">15</a></span>. Z&nbsp;velikého nosorožce odřízli lovci jen některé kusy masa, neboť celé zvíře nemohli dopravit do tábora.</p>

    <p class="MLP-text">Teprve teď je vidět, jak veliké množství zvěře zahubila ona strašná sněhová bouře&nbsp;– naštěstí pro hladovějící tlupu.</p>

    <p class="MLP-text">Jsou zachráněni.</p>

    <p class="MLP-text">Již se dočkají nového jara.</p>

    <p class="MLP-text"><br /></p>

    <div class="footnotes">
      <div class="footnote">
        <p class="MLP-pozn-pod-carou"><a class="footnote-anchor" href="#footnote-35106-15-backlink" id="footnote-35106-15">15</a> <span class="char-style-override-3">Zde, v nynější cihelně Na Báni, byl roku 1908 při odkopávání žlutky nalezen pazourkový hrot z oštěpu, dosud jediný v Čechách. Je tvaru vavřínového listu. Kromě toho se tu našlo mnoho kostí diluviálních zvířat.</span></p>
      </div>
    </div>
  </div>
</body>
</html>
