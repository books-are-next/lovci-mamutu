<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lovci_mamutu-26</title>
  <link href="../Styles/lovci_mamu_idstyles.css" rel="stylesheet" type="text/css" />
</head>

<body id="lovci_mamutu" xml:lang="cs-CZ">
  <div>
    <p class="MLP-uroven2-kapitola" id="toc_marker-4-1">Uloupená dívka</p>

    <p class="MLP-text-bez1radku">Lovec Huňáč je nejlepším stopařem v&nbsp;tlupě. Už třetí den pronásleduje houfek sobů, kteří postupují z&nbsp;polabských bažin na letní pastvu do vyšších poloh jihočeských.</p>

    <p class="MLP-text">Huňáč, nejspíše proto tak pojmenovaný, že byl po těle ještě víc zarostlý než ostatní lovci, přeběhl přikrčen od houštiny k&nbsp;houštině, a&nbsp;skryt pod listnatými větvemi, napjatě pozoruje neklidná zvířata.</p>

    <p class="MLP-text">Kamenná palice se v&nbsp;lovcových rukou chvěje. Rozčilením mrká Huňáč silně očima. Jeho tvář se šklebí; po jedné straně obličeje se táhne hrozná jizva po veliké ráně. Je to památka na zoufalý boj v&nbsp;jeskyni s&nbsp;medvědem, který by byl statečnému lovci málem utrhl bradu. Huňáč mele ústy naprázdno, jako by už žvýkal šťavnaté maso toužené kořisti. Toho dne ještě nikdo v&nbsp;tlupě nejedl…</p>

    <p class="MLP-text">Sobi byli zřejmě poplašeni. Sotvaže se chvilku popásli, znova poodešli dále. Vůdčí samice měla ustavičně nozdry ve větru a&nbsp;nepásla se jako ostatní sobi.</p>

    <p class="MLP-text">Huňáč vyvaloval oči a&nbsp;rozčileně přešlapoval. Kořist tak nablízku! Kdyby tu již byli i&nbsp;ostatní lovci! Co jen dělají, loudové? Nepřijdou-li včas, uniknou paroháči za nedalekou řeku a&nbsp;tlupa bude hladovět…</p>

    <p class="MLP-text">Sotva několik dní tomu, vzpomíná Huňáč, co kynulo tlupě ohromné bohatství. Veliké stádo sobů se zdvihlo od Labe, obtěžováno rostoucími mraky dotěrných komárů a&nbsp;mušek bodalek. Huňáčovi se podařilo stádo objevit a&nbsp;tehdy hned přivolal tlupu k&nbsp;hojnému lovu. Avšak přikvapila jakási cizí lovecká tlupa, mnohem silnější. V&nbsp;Mamutíkově tlupě se s&nbsp;oblibou barvili červeně kořenem kamejky, ale mužové cizí tlupy byli pomalováni žlutě a&nbsp;odehnali Huňáče i&nbsp;jeho druhy, z&nbsp;nichž dva těžce zranili. Huňáč sám viděl, jak na útěku slabostí klesli a&nbsp;nemohli povstat. Tlupa je tedy oba zanechala napospas vlkům, neboť&nbsp;– co s&nbsp;nimi, když nestačí běžet?</p>

    <p class="MLP-text">Tak pozbyla tlupa dva muže i&nbsp;kořist…</p>

    <p class="MLP-text">Cizí tlupa se pak sama zavěsila sobímu stádu na paty. V&nbsp;bojovém zmatku se odloučilo několik drobných houfků sobů od hlavního stáda a&nbsp;rozběhlo se všemi směry. Hunáčova tlupa se přichytila jednoho stádce a&nbsp;dostala se za ním téměř až k&nbsp;Sázavě.</p>

    <p class="MLP-text">„Jistě ztratili stopu!“ pomyslil si Huňáč a&nbsp;rozhodl se pospíšit tlupě naproti. Nesmějí se omeškat. Kdyby nechali sobí houfec, aby se opět spojil s&nbsp;hlavním stádem, byl by pro tlupu ztracen. S&nbsp;cizími lovci se přece nemohli odvážit nerovného zápasu.</p>

    <p class="MLP-text">Rychle odhodlán prodral se Huňáč křovinami a&nbsp;jimi zakryt běžel úprkem vstříc opožděné tlupě.</p>

    <p class="MLP-text">Ač se vyhýbal bažinám, přece se někdy v&nbsp;údolí zabořil po kolena v&nbsp;měkké půdě, nasycené vodou. Proto kde mohl, skákal v&nbsp;takových místech z&nbsp;drnu na drn. Místy se musil prodírat vrbovým porostem až po ramena vysokým, který ho často do krve zranil ostrými větvicemi. Jinde pokrývaly rozsáhlé plochy nízké olšiny; ale mezi nimi vždycky našel volné uličky i&nbsp;větší prostory zarostlé mechem.</p>

    <p class="MLP-text">Ani si valně nepovšiml veverky, která před ním seskočila z&nbsp;borovice na zem. Nestála mu za zdržení a&nbsp;nechal ji utéci. Jindy by byl jistě nepohrdl touto malou, ale za hladu vítanou a&nbsp;chutnou kořistí. Dnes však běží o&nbsp;větší lov…</p>

    <p class="MLP-text">Vyběhl na malé návrší a&nbsp;již uviděl soudruhy míhat se v&nbsp;lesním porostu.</p>

    <p class="MLP-text">Vykřikl, že se to do dálky rozlehlo, a&nbsp;zatočil nad hlavou kamennou palicí.</p>

    <p class="MLP-text">Za chvilku se tlupa sběhla kolem Huňáče. Stopař vykládal víc posunky než svou hrubou, nesouvislou řečí, co vyzkoumal.</p>

    <p class="MLP-text">Náčelník Mamutík ihned pochopil, oč běží, a&nbsp;dal okamžitě rozkazy k&nbsp;započetí lovu.</p>

    <p class="MLP-text">Na tucet lovců, několik větších hochů a&nbsp;dívek vydalo se za Huňáčem. Náčelník, třímaje v&nbsp;ruce oštěp s&nbsp;pazourkovým hrotem, ukazoval, jak nutno soby zaskočit. Dívky vedené Lasičkou budou nadhánět; proto musí pospíchat nejvíce, aby sobí houfec obešly zezadu.</p>

    <p class="MLP-text">Za několik okamžiků zmizela výprava za houštinami.</p>

    <p class="MLP-text">Zbytek tlupy, několik žen s&nbsp;drobnými dětmi, vyhledal si nedaleko potůčku příhodné místo k&nbsp;odpočinku. Zde zůstanou a&nbsp;budou vyčkávat návratu lovců. Kéž by přišli s&nbsp;hojnou kořistí!</p>

    <p class="MLP-text">Každá žena měla na sobě nějakou kožešinu, přivázanou hrubým řemenem. Některá nesla na zádech děcko. Vyhlášení odpočinku přijaly všechny s&nbsp;uspokojením.</p>

    <p class="MLP-text">Děti, vesměs nahé, hned po malé chvíli pohovu začaly vesele skotačit a&nbsp;seznamovat se s&nbsp;tábořištěm.</p>

    <p class="MLP-text"><span>S&nbsp;ženami a&nbsp;dětmi zůstal i&nbsp;mladý Sova. Nemohl s&nbsp;druhy na lov, poněvadž kulhal. Měl rozbité koleno a&nbsp;na rozkaz náčelníkův byl ohnivákem. Musil totiž nést oheň, uschovaný v&nbsp;doutnající hubce, a&nbsp;pečovat o&nbsp;to, aby neuhasl. Teď právě již s&nbsp;ženami rozdmýchává ohniště. Má oči vykulené, takže se liší od ostatních členů tlupy, kteří mají oči zapadlé pod silnými čelními oblouky. Proto mu asi v&nbsp;tlupě říkají Sova.</span></p>

    <p class="MLP-text"><span>Neposedný Veverčák šplhal po okolních stromech a&nbsp;našel opuštěné hnízdo. Shodil je Sovovi na roznícení ohně. Za chvíli už šlehaly plameny s&nbsp;praskotem do výše. Děti přinášely náruče chrastí a&nbsp;šišek.</span></p>

    <p class="MLP-text">Některé ženy se rozešly po lesíku hledat něco na zub. Brzy volaly, že přišly na jahody. Děti okusovaly vše, co viděly; jedly šťovík, některé traviny, lůžka bodlákových úborů i&nbsp;houby. Sotvaže utišily hlad, honily se znova a&nbsp;brouzdajíce se potůčkem stříkaly po sobě vodu.</p>

    <p class="MLP-text">Za Veverčákem pořád chodila divoká husa s&nbsp;pochroumaným křídlem. Klučina ji kdysi chytil jako mladé house a&nbsp;od té doby je mu nerozlučnou družkou. Nechává se jím hladit i&nbsp;chovat, a&nbsp;když na ni Veverčák zavolá: „Husá!“, hned se ozve křikem a&nbsp;batolí se k&nbsp;němu. Teď se právě koupá s&nbsp;dětmi v&nbsp;potoce.</p>

    <p class="MLP-text">Několikrát už hrozila Veverčákově huse smrt a&nbsp;jen hochův nářek ji zachránil, aby si na ní tlupa nepochutnala. Veverčák ji nedá, nikomu ji nedá, nikomu ji nevydá; husa je jeho! Co se jí naopatruje! Na toulkách z&nbsp;kraje do kraje nosívá husu na zádech v&nbsp;kožešinovém pytli. Jednou již by byl lišák málem husu popadl, kdyby ostražitý klučina nebyl po něm včas hodil klackem. Ne, ne, nikomu svou husu nedá!</p>

    <p class="MLP-text">Kopčem se mu sice často směje, že se tahá s&nbsp;husou, a&nbsp;říká Veverčákovi, že si jeho husu někdy pěkně obalí hlínou a&nbsp;upeče ve žhavém popelu. To prý bude pochoutka! Ale to už Veverčák povalí Kopčema do trávy a&nbsp;sedí na něm tak dlouho, dokud Kopčem neřekne, že to myslí jen v&nbsp;žertu.</p>

    <p class="MLP-text">Vykoupaná husa se suší na břehu. Urovnává si zobákem lesklá peříčka, pěkně zbarvená. Veverčák jí podává pampelišky; husa ho chytá za prst a&nbsp;hoch se směje, že ho husa chce sníst.</p>

    <p class="MLP-text">Ženy se vrátily k&nbsp;ohništi a&nbsp;připravují okolo nuzné pelechy na noc.</p>

    <p class="MLP-text">Kéž by naši lovci chytili aspoň jednoho soba! Zas by se jednou dosyta najedli.</p>

    <p class="MLP-text">Husa u&nbsp;potoka roztáhla křídla, prudce jimi mává a&nbsp;hlasitě kejhá.</p>

    <p class="MLP-text">Ďarga s&nbsp;Vlčicí připravovaly pro nemluvně visutou kolébku z&nbsp;ko­žešiny zavěšené na větvi stromu; pozvedly hlavy a&nbsp;povídají si, že by ta Veverčákova husa byla už dosti vzrostlá k&nbsp;upečení.</p>

    <p class="MLP-text">„Bylo by jí škoda, kdyby uletěla!“</p>

    <p class="MLP-text">Nikdo v&nbsp;té chvíli v&nbsp;táboře netuší, že se v&nbsp;nedaleké houštině skrývá cizí vyzvědač.</p>

    <p class="MLP-text">Je to silný mladík, pomalovaný na čele, na tvářích i&nbsp;všude po těle, kde není chlupy zarostlý, žlutou hlinkou; to mu mělo být asi ozdobou, ale zároveň to byla dobrá ochrana proti komárům.</p>

    <p class="MLP-text">Leží přitisknutý k&nbsp;zemi a&nbsp;bystře pozoruje osoby kolem ohniště. Jmenuje se Had a&nbsp;je to mladý, ale v&nbsp;mnohých zápasech osvědčený lovec z&nbsp;mocné tlupy, která před několika dny zahnala slabší tlupu Mamutíkovu.</p>

    <p class="MLP-text">Had se zatoulal na výzvědách do této krajiny a&nbsp;neušly mu četné stopy lidí. Šel po nich, až objevil ležení. Za chvíli věděl vše, co potřeboval vědět. Tiše lezl po břiše zpět k&nbsp;lesu.</p>

    <p class="MLP-text">Vzchopil se a&nbsp;běžel poklusem řídkým lesem. Neuběhl ještě, co by kamenem dvakrát dohodil, když se náhle sehnul k&nbsp;zemi a&nbsp;zalézal do mlází. Několik kroků od něho stála Lasička, dívka z&nbsp;Mamutíkovy tlupy. Držela v&nbsp;ruce košíček upletený z&nbsp;trávy a&nbsp;rozhlížela se pátravě po lese, neboť zaslechla jakýsi dupot.</p>

    <p class="MLP-text">Ukrytý Had se přiblížil a&nbsp;zálibně pozoroval nic netušící dívku. Lasička, úplným klidem upokojena, učinila po chvíli několik kroků. Had viděl, že kulhá; dívce se asi něco stalo.</p>

    <p class="MLP-text">Vskutku&nbsp;– usedla na vyvrácený kmen sosny, položila košíček s&nbsp;jahodami na zem a&nbsp;vytahovala si z&nbsp;nohy trn. Nějaký podezřelý šramot ji vyrušil. Jako když jehličí pod nohou zalupe… Dívka se ohlédla, naslouchá&nbsp;– nedaleko klepal do stromu datel. Nic se nepohnulo.</p>

    <p class="MLP-text">Lasička se uklidnila, pak bolestí zasykla, ale&nbsp;– trn byl venku!</p>

    <p class="MLP-text">Opět něco zachrastilo, ale dříve než dívka mohla uskočit, někdo ji strhl k&nbsp;zemi a&nbsp;vecpal jí do úst kožešinu, kterou byla přioděna.</p>

    <p class="MLP-text">Zvěd cizího kmene, mladý Had, stál sehnut nad dívkou a&nbsp;hrozil jí kamennou sekyrou, kterou měl dříve zastrčenu za pasem. Hrozil jí proto, aby se neopovážila vykřiknout. Dívka se musila podrobit.</p>

    <p class="MLP-text">Mladý muž vytrhl kožešinu z&nbsp;dívčiných úst a&nbsp;kopl ležící Lasičku na znamení, že má vstát. Ustrašená dívka se postavila a&nbsp;teprve teď se pořádně podívala na surového lovce. Mladík s&nbsp;pozdviženou sekyrou naznačoval dívce, že musí zůstat zticha, jinak že ji zabije. Zmocnil se jí, je jejím pánem a&nbsp;ona musí jít, kam ukazuje.</p>

    <p class="MLP-text">Když dívka stála nehybně, uchopil ji za ruku a&nbsp;táhl za sebou. Malátná dívka se dala vést a&nbsp;neodvážila se vykřiknout o&nbsp;pomoc.</p>

    <p class="MLP-text">Ale když po chvíli, přeskakujíc stružku, pocítila, že ji uchvatitel nedrží již tak pevně jako zpočátku, náhle sebou trhla, vyškubla se Hadovi a&nbsp;prchala bystře nazpět jako pravá lasička. Ale hbitý Had ji zakrátko znovu dostihl a&nbsp;ranou do hlavy ji omráčil. Dívka klesla na kolena a&nbsp;pak se zhroutila do mechu.</p>

    <p class="MLP-text">Lovec z&nbsp;ní strhl kožešinu a&nbsp;nabral do ní vodu v&nbsp;nedalekém potůčku. Polil dívku a&nbsp;zatřepal jí hlavou. Lasička vzhlédla a&nbsp;za lovcovy pomoci povstala. Pak se už dala vést bez odporu.</p>

    <p class="MLP-text">Byla přemožena. Ví, co ji čeká. Bude ženou mladého lovce, který ji uloupil.<a id="x.35276"></a></p>
  </div>
</body>
</html>
