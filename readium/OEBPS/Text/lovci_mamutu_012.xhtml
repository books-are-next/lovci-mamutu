<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lovci_mamutu-9</title>
  <link href="../Styles/lovci_mamu_idstyles.css" rel="stylesheet" type="text/css" />
</head>

<body id="lovci_mamutu" xml:lang="cs-CZ">
  <div>
    <p class="MLP-uroven2-kapitola" id="toc_marker-1-7">Ztracená kořist</p>

    <p class="MLP-text-bez1radku">Ještě chvíli&nbsp;– a&nbsp;velký zápas začne.</p>

    <p class="MLP-text">Pojednou zpozoroval Mamutík v&nbsp;zadnějších skupinách stáda živý ruch. Mamuti se tam plaší, vybíhají z&nbsp;prošlapané uličky a&nbsp;hlučně troubí.</p>

    <p class="MLP-text">Tam se něco děje! Co asi mamuty poplašilo? Vlci se přece na mamuty neodváží, ani medvěd neútočí na stádo. Že by snad lev nebo tygr vyšel z&nbsp;horských doupat, přiváben mamutím stádem?</p>

    <p class="MLP-text">Mezi mamuty se šíří zmatek. Několik poplašených zvířat pádí s&nbsp;choboty pozdviženými a&nbsp;vybíhá z&nbsp;prošlapané uličky.</p>

    <p class="MLP-text">Obě postranní skupiny lovců, Vlčího drápu i&nbsp;Huňáčova, se domnívaly, že lov už začal, a&nbsp;vrhly se na stádo. Tím zmatek ještě vzrostl.</p>

    <p class="MLP-text">Mamutík vida, že se mamuti rozbíhají, nečekal déle a&nbsp;jal se štvát stádo směrem k&nbsp;bažinám. Jeden veliký mamut prorazil houštinou a&nbsp;octl se přímo před Mamutíkem. Lovec zachoval chladnou krev, když se velikán řítil k&nbsp;němu. Uhnul před strašným chobotem a&nbsp;vší silou vehnal ostrý oštěp mamutovi do slabin. Ani neměl kdy oštěp z&nbsp;rány vytáhnout. Mamut uháněl i&nbsp;s&nbsp;oštěpem dál.</p>

    <p class="MLP-text">Mamutík se podivil. Očekával, že se mamut rozzuří a&nbsp;že nastane krutý boj. Zatím si však raněný mamut těžké rány ani nevšímá. Co je to? Jistě je mamut něčím poplašen a&nbsp;nechce se zdržovat.</p>

    <p class="MLP-text">Mamutíkovi druzi tím byli neméně překvapeni a&nbsp;znepokojeni. Hnali se po mamutovi, aby bojovali na život a&nbsp;na smrt, a&nbsp;mamut&nbsp;– prchá! Jen ještě zahlédli, jak se protáhl mezi dvěma stromy a&nbsp;přitom ulomil oštěp, vyčnívající mu z&nbsp;rány. Klesl na kolena, ale okamžitě se opět vzchopil a&nbsp;pádil k&nbsp;ostatnímu stádu.</p>

    <p class="MLP-text">A&nbsp;již se hrne několik dalších mamutů. Větve praskají, dupot se rozléhá a&nbsp;někde i&nbsp;celé stromy padají vyvráceny.</p>

    <p class="MLP-text">K&nbsp;Mamutíkovi přiběhl udýchaný hoch, Kopčem. Jeho zděšené oči projevují strach, překvapení, zoufalství.</p>

    <p class="MLP-text">„Cizí lovci!“ zasténal a&nbsp;zhroutil se do trávy.</p>

    <p class="MLP-text">Mamutíkova družina, ohromena neočekávanou zprávou, ztratila rozvahu. Lovci zděšeně poskakují a&nbsp;bezradně se motají, nevědouce co počít. Není divu&nbsp;– uprostřed nadějného lovu náhlá zvěst, působící jako úder blesku.</p>

    <p class="MLP-text">Rozčilený Mamutík popadl bezohledně Kopčema a&nbsp;postavil ho na nohy.</p>

    <p class="MLP-text">„Co je? Cos viděl? Kde jsou?“ dorážel na něho.</p>

    <p class="MLP-text">Kopčem se trochu vzpamatoval a&nbsp;těžce ze sebe vypravil:</p>

    <p class="MLP-text">„Nějací lovci&nbsp;– lovci&nbsp;– moc lovců&nbsp;– za mamuty!“</p>

    <p class="MLP-text">Ej, osudná to novina pro věstonickou tlupu! Ženou-li mamuty nějací cizí lovci, dojde zajisté k&nbsp;prudké srážce. Tlupě asi nastane zoufalý boj s&nbsp;cizími vetřelci. Je nutno dát okamžitě zprávu ostatním částem tlupy, aby se nedaly překvapit.</p>

    <p class="MLP-text">Džgan a&nbsp;Kluch se ihned rozběhli s&nbsp;poselstvím. Mamutík se zbylými se vydal na výzkumnou obhlídku. Nechávají mamuty běžet a&nbsp;uhýbají jim z&nbsp;cesty; pátrají jen po cizích lovcích, kde jsou a&nbsp;jaká je jejich síla.</p>

    <p class="MLP-text"><span>Najednou je slyšet veliký křik. Vzrušené výkřiky ohlašují zvláštní události. Mamutíkova družina pospíchá směrem hluku. Za chvilku lovci uviděli, jak Drápova četa obstupuje raněného mamuta a&nbsp;jak s&nbsp;ním úporně bojuje. Podařilo se jí zabodnout do mamuta několik oštěpů. Zběsile poskakující mamut krvácí i&nbsp;z&nbsp;chobotu&nbsp;– asi po ráně sekyrou.</span></p>

    <p class="MLP-text">V&nbsp;té chvíli zasáhl v&nbsp;zápas odhodlaný Mamutík se svými lovci a&nbsp;všichni v&nbsp;bojové vášni zapomněli na nepřítele.</p>

    <p class="MLP-text">Raněný mamut zle řádí. Svými kly porazil jednoho lovce a&nbsp;byl by ho rozšlapal, ale jeden neohrožený muž směle přiskočil zezadu a&nbsp;dvěma pádnými ranami zasáhl šlachy zadních nohou zvířete, takže mu napjaté šlachy nasekl. Mamut sklesl zadkem na zem, zvedl chobot a&nbsp;otvíral tlamu s&nbsp;dlouhým jícnem, plným choulícího se masa. Někdo mrštil oštěpem a&nbsp;trefil do otevřené tlamy. Mamut si oštěp ihned chobotem vytrhl a&nbsp;vztekle vyskočil.</p>

    <p class="MLP-text">Lovci před ním prchají do houštin a&nbsp;mamut je zuřivě pronásleduje drtě vše, co je mu v&nbsp;cestě. Vyběhl na malý pahorek. A&nbsp;hle!&nbsp;– tam se proti němu staví překvapený hlouček nějakých cizích lovců. Právě sem přišli.</p>

    <p class="MLP-text">Nežli se připravili k&nbsp;útoku, rozlícený mamut porazil dva z&nbsp;těchto cizích lovců. Byl by jich pošlapal ještě víc, kdyby se nebyli v&nbsp;posledním okamžiku rozprchli.</p>

    <p class="MLP-text">Mamut se zastavil. Kývá hlavou ze strany na stranu a&nbsp;chvěje se na celém těle. Paloukem přeběhli dva mamuti, samice s&nbsp;mládětem. Raněný mamut rozdupal několik nízkých břízek a&nbsp;dal se přes palouk k&nbsp;hlučícímu stádu.</p>

    <p class="MLP-text">Mamutíkova i&nbsp;Drápova skupina vystoupila z&nbsp;úkrytu a&nbsp;hned se dala bez váhání do cizích lovců, poschovávaných tu i&nbsp;tam v&nbsp;houštinách. V&nbsp;takových případech rychlost napomáhá k&nbsp;úspěchu. Cizí lovci, označení stejným tetováním několika čárek na bradě, doposud nic nevěděli o&nbsp;přítomnosti věstonické tlupy, proto byli tak překvapeni a&nbsp;zmateni náhlým útokem, že se ani mnoho nebránili. Utíkali a&nbsp;věstoničtí lovci se těšili ze snadného vítězství. Už se domnívali, že zaženou cizí lovce a&nbsp;pak se vrátí k&nbsp;mamutímu stádu a&nbsp;šťastně dokončí svůj lov.</p>

    <p class="MLP-text">„Za nimi!“ křičeli Mamutík, Dráp, Kluch i&nbsp;ostatní jejich rozjaření druhové a&nbsp;mávali napřaženými zbraněmi. Teď již věděli, proč mamutí stádo táhlo tak poplašeně bez oddechu: bylo hnáno cizí loveckou tlupou.</p>

    <p class="MLP-text">Věstoničtí lovci si nedají líbit, aby se jim někdo cizí pletl do lovu v&nbsp;jejich území. Žádná tlupa nesnese beztrestně nic takového. Platí zákon všeobecně uznávaný:</p>

    <p class="MLP-text">„Zvěř patří vždy domácí tlupě. Širé území, z&nbsp;něhož lze spatřit dým táborového ohně, je pro každého cizího lovce tabu, to je území zapovězené.“</p>

    <p class="MLP-text">Cizí tlupa porušila tento odvěký zákon, a&nbsp;proto musí být potrestána. Cizí lovci, na bradách tetování, budou pykat za svou drzou opovážlivost.</p>

    <p class="MLP-text">Bojové nadšení věstonických lovců se projevilo hlučnými výkřiky, jimiž zahrnovali prchající vetřelce. I&nbsp;neohrabaný Tlusťoch, loudavý Ochúň a&nbsp;jindy vždy poslední Ňoura hrnuli se tentokrát v&nbsp;prvé řadě, hned vedle Mamutíka, Drápa a&nbsp;silného Pajdy. Dnes bude veliké vítězství i&nbsp;veliká kořist! Hujá, hujá!</p>

    <p class="MLP-text">Ale stalo se něco neočekávaného. Prchající cizí lovci vyběhli z&nbsp;houštin řídkého porostu na volnou step. Věstoničtí vítězi se již radovali, že se cizinci nebudou moci na travnaté rovině nikde ukrývat.</p>

    <p class="MLP-text">Vtom se však utíkající lovci náhle zastavili. Již nehledali úkryty, nýbrž jásavě křičí a&nbsp;na někoho kývají.</p>

    <p class="MLP-text">Sotva Věstoničtí opustili poslední houštiny a&nbsp;rozhlédli se po širé planině, strnuli. Bylo to hrozné překvapení! Po stepi se k&nbsp;nim blíží silný zástup cizích lidí.</p>

    <p class="MLP-text">Tito cizí lovci, podnícení voláním svých prchajících druhů, odpověděli válečným pokřikem a&nbsp;už se rozbíhali proti slabé tlupě věstonické. Ihned pochopili, oč jde: Jejich hlídka, vyslaná napřed za mamutím stádem, srazila se tu s&nbsp;domácí tlupou, jež ovšem hájí své lovecké území. Jich je však víc nežli domácích lovců, proto padni zákon „tabu“! Síla ať rozhodne! Násilí silnějšího platí víc nežli právo slabšího. A&nbsp;již tedy hrrr na domácí tlupu…!</p>

    <p class="MLP-text">Několik lehkých kopí doletělo k&nbsp;nohám překvapených lovců věstonických. Křik cizinců zesílil ve výhružný řev. Věstoničtí lovci v&nbsp;mžiku postřehli, že nemají naději na úspěch v&nbsp;boji proti tak značné přesile, a&nbsp;dali se na zmatený útěk.</p>

    <p class="MLP-text">Cizí lovci řvali teď ještě víc a&nbsp;hnali se za Věstonickými jako hladoví vlci za osamělým sobem. Běda tomu, koho dostihnou! Hned ho zabijí.</p>

    <p class="MLP-text">Věstoničtí lovci používají houštin, aby nebylo vidět, kudy prchají, a&nbsp;tak přec trochu vetřelce předběhli. Nicméně musí prchat ustavičně a&nbsp;bez oddechu. Každé opoždění znamená smrt. Zoufale se snaží, aby se udrželi pohromadě, slabší nablízku zkušených a&nbsp;silných druhů. Kdo se zaplete v&nbsp;houštinách, již je nedohoní.</p>

    <p class="MLP-text">Běda, zlý to den! Dnešek bude záhubou celé věstonické tlupy! Nikde se nelze zachránit, nepřátelé se valí jako mrak na hvězdy a&nbsp;brzo snad nezbude ani jediný lovec, který by v&nbsp;opuštěném ležení vykřikl: „Vše ztraceno&nbsp;– utíkejte!“</p>

    <p class="MLP-text">Zdá se, že osud věstonické tlupy je rozhodnut. Není již naděje na nějakou záchranu. Všichni budou pobiti a&nbsp;noví páni roznítí vítězný oheň pod Pavlovskými vrchy; budou lovit ve zdejším kraji, zvěří požehnaném.</p>

    <p class="MLP-text">Mamutík, Dráp, Ukmas a&nbsp;jiní věstoničtí lovci se občas pokusili zastavit dorážející vetřelce aspoň na chvíli, ale jejich osobní zdatnost nestačila odolat přesile nepřátel. Po několika marných pokusech o&nbsp;zápas se musili dát na nový, ještě kvapnější útěk. Útočníci by málem byli již tlupu obstoupili.</p>

    <p class="MLP-text">Tu vyrazil z&nbsp;houštin raněný mamut. V&nbsp;jeho kosmatém, dlouhou srstí porostlém těle trčí několik zlomených oštěpů. Věstoničtí před ním utíkají. Cizí vetřelci, rozjařeni bojem, vrhají se bez otálení na mamuta a&nbsp;bodají do něho ze všech stran. Mamut již ztratil hodně krve z&nbsp;četných ran, proto se brání jen chabě a&nbsp;sám neútočí. Lovci se těší, že brzy padne. Neopustili ho již a&nbsp;na chvilku nechali Věstonické běžet. Oj, i&nbsp;ta malá chvíle oddechu je vzácná a&nbsp;tlupě hodně pomůže!</p>

    <p class="MLP-text"><span>U&nbsp;Dyje čeká Huňáč s&nbsp;několika lovci. Pozorovali zmatený útěk tlupy a&nbsp;spatřili již také nepřátelské cizince. Zkušený Huňáč hned poznal, že by boj proti silným vetřelcům byl beznadějný, a&nbsp;proto shromažďuje rozptýlené druhy, ženy a&nbsp;děti u&nbsp;Dyje. Hodlá se s&nbsp;nimi přeplavit přes řeku, aby zachránil aspoň holý život sobě i&nbsp;všem, kdo jsou s&nbsp;ním.</span></p>

    <p class="MLP-text">Obě části tlupy se spojily. Děs a&nbsp;hrůza zírá z&nbsp;očí všech. Ztratili několik mužů a&nbsp;dvě ženy. Viděli smrt druhů, viděli, jak cizí násilníci odvlekli ženy. Tlupa želí jejich ztráty, je značně oslabena. A&nbsp;kdo další ze zbývajících ještě padne rukama vetřelců, neznajících slitování?</p>

    <p class="MLP-text">Chvíle oddechu rychle uběhla. Vítr přinesl bojovný ryk nepřátelského zástupu. Tlupa musí utíkat dál. Jak by teď potřebovala rozvážného vůdce, který by rázně přikazoval, co třeba činit v&nbsp;době tak osudné! Ale není náčelníka, není poslušnosti a&nbsp;jednoty, jen zmatek je v&nbsp;tlupě!</p>

    <p class="MLP-text">Huňáč, Mamutík a&nbsp;Dráp se ještě narychlo radí. Houžňák vykřikuje, že by se mělo pospíšit do tábora a&nbsp;popadnout aspoň něco z&nbsp;ulovených kožešin. Huňáč nevrle mávl rukou.</p>

    <p class="MLP-text">„Mlč!“ napomenul lakotivého lovce.</p>

    <p class="MLP-text">„Do vody!“ zazněl rozkaz mužů a&nbsp;tlupa bez rozmýšlení hned skákala do řeky.</p>

    <p class="MLP-text">Lovci znají toto místo; je tu za nízké vody dobrý brod. Dnes je však veliký proud, který poráží i&nbsp;silné muže. Avšak není pomoci, nelze se omeškávat. Kdo přejde, bude živ, kdo utone, bude pro tlupu ztracen&nbsp;– nelze jinak.</p>

    <p class="MLP-text">„Do vody!“ pobízel znova Mamutík a&nbsp;Huňáč muže na břehu.</p>

    <p class="MLP-text">„Krásnou rysí kožešinu mám ve stanu,“ fňukal Houžňák, „a vlčí kožich na zimu… a&nbsp;sobí nohavice!“</p>

    <p class="MLP-text">Huňáč strčil do váhajícího Houžňáka, takže se hned máchal ve vodě.</p>

    <p class="MLP-text">Sova, Koumač a&nbsp;Zajíc ukazují ve vodě cestu a&nbsp;blíží se již k&nbsp;druhému břehu. Ženy s&nbsp;dětmi na zádech těžce zápolí s&nbsp;proudem. Muži je musí vést. Větší děti se odvážně brodí samy, jen když proud některé porazí, popadne je nejbližší lovec za ruku. Prvý na břehu byl Veverčák a&nbsp;hned za ním Kopčem. Oba hoši, jindy veselí a&nbsp;bujní, jsou teď ztichlí a&nbsp;ustrašení. Jsou naplněni smutkem a&nbsp;bázní z&nbsp;náhlé pohromy. Zaslechli, jak si lovci povídali, že z&nbsp;tábora nelze nic zachránit. Kdo tam zůstal, bude zabit a&nbsp;vetřelci ukořistí všecky zásoby kožešin, nářadí, nástrojů a&nbsp;zbraní i&nbsp;se všemi pěkně zařízenými stany. Jak hrozná to pohroma! Přijdou o&nbsp;všecko! Spící Njan, zanechaný v&nbsp;ležení, nevyvázne živ. Ani ženy a&nbsp;děti, jež tam zůstaly… Strašno pomyslit!</p>

    <p class="MLP-text">Ale Mamutík a&nbsp;Huňáč nutí k&nbsp;spěchu a&nbsp;táhnou opozdilce za ruku nebo jim podávají oštěpy, aby se zachytili. Kdo má volnou ruku, svírá v&nbsp;ní ochranný amulet, zavěšený na krku. Kouzlo dodá síly v&nbsp;dravém proudu, a&nbsp;jak všichni věří, pomůže v&nbsp;nebezpečí!</p>

    <p class="MLP-text">Vskutku, všichni šťastně přešli řeku, ač se uprostřed museli s&nbsp;velikou námahou spojit rukama v&nbsp;řetěz, aby pomohli ženám a&nbsp;dětem. Někteří byli proudem trochu strženi, avšak přece se vyškrábali.</p>

    <p class="MLP-text">Na břehu se všichni hned schovali za houštiny, aby je nepřítel neviděl. Odechli si trochu a&nbsp;plížili se za Huňáčem; musili být úplně zticha a&nbsp;bedlivě se ukrývat.</p>

    <p class="MLP-text">Nepřítel se neukazuje; je asi zaměstnán raněným mamutem&nbsp;– naštěstí pro věstonickou tlupu. Mamutík byl už klidnější než prve a&nbsp;řekl, že je snad nepřátelé nebudou za řeku pronásledovat.</p>

    <p class="MLP-text">Táhli kus po břehu Dyje proti proudu. Aby zmátli nepřátelskou tlupu, kdyby je snad pronásledovala, bředli na příhodném místě kousek cesty vodou. Když pak dorazili k&nbsp;rozsáhlé bažině při rameni mocné Svratky, jež se tam vlévá do Dyje, nešli už přes vodu, nýbrž zabočili podél Svratky přímo k&nbsp;půlnoci.</p>

    <p class="MLP-text">Lovci kráčeli zamračeni a&nbsp;beze slova. Nemají kožešiny ani krásné zbraně a&nbsp;pazourky; zanechali je v&nbsp;táboře. Těžko se jim bude nyní žít!</p>

    <p class="MLP-text">Unavené ženy si žádaly odpočinku. Složily děti a&nbsp;oddychovaly. Zajíc a&nbsp;Koumač si našli otevřené a&nbsp;trochu vyvýšené místo a&nbsp;pohlíželi zpět k&nbsp;Dyji, od níž se třpytivě odráželo červené zapadající slunce.</p>

    <p class="MLP-text">Širá rovina do velikých dálek. Jen na jihu ostrý hřeben Pavlovských vrchů. Někde mezi nimi a&nbsp;Dyjí je opuštěné věstonické ležení…</p>

    <p class="MLP-text">Není opuštěné! Oba lovci najednou zpozorovali bělavý sloup dýmu&nbsp;– ten vychází z&nbsp;jejich tábora! Cizí lovci se už usadili v&nbsp;jejich stanech a&nbsp;rozpálili jejich oheň, který po tři zimy neuhasl! Už asi ulovili mamuta a&nbsp;teď hodují…</p>

    <p class="MLP-text">Zajíc a&nbsp;Koumač na sebe pohlédli a&nbsp;bolestně se ušklíbli. Před jejich vnitřním zrakem se zjevil vábný obraz tučných hodů. Jak dychtivě by teď popadli kus opečené mamutí tlapy nebo chobotu! Oběma hladovým lovcům tekou sliny z&nbsp;úst.</p>

    <p class="MLP-text">„Hle, tam!“ polekaně se zvedl Koumač.</p>

    <p class="MLP-text">Nedaleko je vidět skupinu lovců. Prohlížejí stopy a&nbsp;jdou po nich.</p>

    <p class="MLP-text">„To jsou oni! Pronásledují nás!“ zvolal Zajíc a&nbsp;už běžel zburcovat odpočívající tlupu. Třeba prchat znova a&nbsp;nedbat únavy.</p>

    <p class="MLP-text">Za chvíli byla věstonická tlupa opět na útěku.</p>

    <p class="MLP-text">Nepřátelská tlupa je asi velmi početná, může-li ze svého nového tábora vyslat silný oddíl, aby honil dřívější pány zdejšího kraje. Věstonická tlupa se nemůže postavit na odpor ani tomuto oddílu; je příliš unavená a&nbsp;skleslá na duchu. Hledá spásu v&nbsp;úniku do dáli. Nelze se zdržovat ani se slabými a&nbsp;raněnými. Kdo zůstane zpět, je ztracen. Vrbaš a&nbsp;Křivík, ranění do hlavy, Uzg a&nbsp;Kváč, ranění do nohou, klesli již cestou, a&nbsp;tlupa se ani nezastavila. Houžňák a&nbsp;Ukmas, lehčeji zranění, drží se ještě na nohou. Pospíchají se zaťatými zuby a&nbsp;skloněnými hlavami.</p>

    <p class="MLP-text"><span>Hladové děti se ustrašeně ohlížejí. Bojí se. Běží mlčky za dospělými a&nbsp;cestou si neutrhnou ani zralou jahodu. Jen tiše pobrekávají a&nbsp;klopýtají přes drny a&nbsp;keříky. Zaslzenýma očima nevidí dobře na cestu.</span></p>

    <p class="MLP-text">Mrzutá Škuta shodila vrnící děvčátko, jež měla přivázané na zádech, a&nbsp;naplácala mu. Děcko se hlasitě rozbrečelo. Lovci je hněvivě okřikovali: „Mlč, žábo, prozradíš nás!“ Ale hladové dítě se nedalo utišit. Trápili je komáři; mělo jich plno na očích a&nbsp;kolem úst.</p>

    <p class="MLP-text">Škuta ji znovu shodila ze zad a&nbsp;cloumala jí na zemi. Vřískala ještě víc. Tu rozzlobená matka popadla holčičku za nohu a&nbsp;vztekle ji hodila za keř do bažiny. Křik přestal. A&nbsp;tlupa běžela dále, jako by se bylo nic nestalo. Škuta odhodila nepohodlné děcko&nbsp;– odhodila jen svou věc. Netřeba se zdržovat, dále!</p>

    <p class="MLP-text">Počínající soumrak konečně zastavil pronásledování. Není již dobře vidět na stopy. Nepřátelský oddíl se zastavil a&nbsp;lovci se utábořili. Přespí tu noc a&nbsp;ráno budou věstonickou tlupu stíhat dále. Ve dne je zřetelné stopy povedou bezpečně.</p>

    <p class="MLP-text">Uštvaná věstonická tlupa běžela ještě kus cesty. Potom však náhle jeden po druhém jako na znamení klesali na zem.</p>

    <p class="MLP-text">Ženy s&nbsp;dětmi se schoulily do suchého dolíku a&nbsp;lovci padali okolo nich. Všichni podlehli únavě. Už je jim jedno, dostihnou-li je tvrdošíjní nepřátelé. Za chvilku všichni spí.</p>

    <p class="MLP-text">Liška přiběhla a&nbsp;očichávala ležícího Veverčáka. Když mu čmuchala do obličeje, hoch se ve spaní ohnal a&nbsp;poplašená liška utekla.</p>

    <p class="MLP-text">Vítr zašuměl v&nbsp;mlází a&nbsp;pohybuje větvičkami.</p>

    <p class="MLP-text">Měsíc, napolo zastřený mráčky, slabě osvěcuje ležící uprchlíky. Již nikdy se tlupa nevrátí k&nbsp;Dyji pod Pavlovské vrchy.</p>

    <p class="MLP-text">Silnější vítězí; slabší ustoupí, nebo zhyne.</p>
  </div>
</body>
</html>
