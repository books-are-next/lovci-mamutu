<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lovci_mamutu-12</title>
  <link href="../Styles/lovci_mamu_idstyles.css" rel="stylesheet" type="text/css" />
</head>

<body id="lovci_mamutu" xml:lang="cs-CZ">
  <div>
    <p class="MLP-uroven2-kapitola" id="toc_marker-2-2"><a id="x.35235"></a>Lumíci</p>

    <p class="MLP-text-bez1radku">Kopčem s&nbsp;Veverčákem nechali malé děti pást se na borůvkách a&nbsp;na malinách a&nbsp;šli prozkoumat okolí nového sídliště.</p>

    <p class="MLP-text">Napili se z&nbsp;potoka a&nbsp;znova pátrali, jak se ztrácí v&nbsp;zemi. Hledali, kde je nějaká díra, do níž potok vtékal, ale žádnou nenašli. Viděli jen, že se voda pojednou začíná víc a&nbsp;víc ztrácet a&nbsp;že po několika krocích je řečiště potoka úplně suché. Kopčem odhrabal několik kamenů, ale žádná díra pod nimi nebyla.</p>

    <p class="MLP-text">„A&nbsp;co ryby?“ ozval se Veverčák.</p>

    <p class="MLP-text">Kopčem mu nedovedl povědět, kam se poděly ryby. Vrátili se k&nbsp;potoku, kde ještě měl dost vody, a&nbsp;dívali se po rybách. Dobrá by byla i&nbsp;malá rybka.</p>

    <p class="MLP-text">„Potok malý&nbsp;– nemá ryby!“ usoudil Kopčem.</p>

    <p class="MLP-text">Veverčák si povzdychl: „Tak tedy&nbsp;– na zajíce! Veverčák tuze rád ryby i&nbsp;zajíce!“</p>

    <p class="MLP-text">„Pojď!“ zkrátka pobídl Kopčem druha a&nbsp;ukázal na protější výslunnou stráň.</p>

    <p class="MLP-text">Veverčák místo odpovědi jen zaknikl a&nbsp;už byli dohodnuti: pokusí se o&nbsp;nějakého zajíčka.</p>

    <p class="MLP-text">Hoši mluvili špatně a&nbsp;nejasně&nbsp;– jako všichni lidé tehdy&nbsp;– a&nbsp;víc vyjadřovali přízvukem a&nbsp;posunky nežli obsahem svých chudých slov. Mnohé musili prostě uhodnout, protože neznali dosti slov, aby mohli jasně povědět, co si myslí. Jak se namáhali povědět i&nbsp;jak se snažili porozumět, to velmi bystřilo jejich rozum, takže se jejich duševní schopnosti stále víc a&nbsp;více zdokonalovaly.</p>

    <p class="MLP-text">Veverčák i&nbsp;Kopčem si rozuměli dobře, i&nbsp;když se vyjadřovali jen rozličnými výrazy obličeje, všelijakým zakňučením a&nbsp;pohyby těla, hlavně rukou. Je ostatně staré lovecké pravidlo, že na výpravě třeba se vystříhat křiku i&nbsp;mnoha slov. Kdo chodí hlučně na lov, zticha se vrací! Tichý lovec&nbsp;– hlučná kořist!</p>

    <p class="MLP-text">To znali i&nbsp;hoši, sotvaže dovedli hodit kamenem. Proto také Kopčemovi postačilo, aby jen slabě zaknikl, a&nbsp;Veverčák už věděl co. Oba si vzali do rukou kameny vhodné k&nbsp;házení, ani ne příliš malé a&nbsp;ploché, ani ne veliké nebo kulaté. Tiše se plížili vzhůru do svahu. Zajíc dlouho čeká, než vyskočí z&nbsp;lože, ale pak uhání jako vítr. Třeba okamžitě, bez váhání mrštit kamenem, aby byla trefa. Čím blíže k&nbsp;zajíci se přikradou, tím větší naději mají na dobrou ránu.</p>

    <p class="MLP-text">Kopčem se dostal mezi několik keříků pichlavého jalovce a&nbsp;musil si potom vytahovat z&nbsp;nohou ostré jehličky. Veverčák byl o&nbsp;něco výše a&nbsp;obcházel holé skalisko, obrostlé ostružinami.</p>

    <p class="MLP-text">K&nbsp;vrcholku stráně není daleko. Rozhled se šíří, je vidět několik údolí a&nbsp;kopce za nimi. Hoši si však nevšímají krásy krajiny. Zajímá je zvěř, aby dostali něco na zub.</p>

    <p class="MLP-text">Už jdou zase dále. Kameny mají připravené. Našlapují zlehka, že je není ani trochu slyšet.</p>

    <p class="MLP-text">Najednou něco nablízku zapísklo.</p>

    <p class="MLP-text">Hoši se ani nehnuli a&nbsp;napjatě poslouchali. Párek strak houpavě přeletěl nedaleko do háje v&nbsp;údolí.</p>

    <p class="MLP-text">Za chvilku zase něco kviklo. Co je to?</p>

    <p class="MLP-text">Hoši se opatrně plíží na kopeček mezi dvěma skalkami. Teď je slyšet kvičení a&nbsp;nevrlé chrochtání zcela dobře.</p>

    <p class="MLP-text">Mladí lovci na sebe s&nbsp;úsměvem pohlédli a&nbsp;zamrkali očima.</p>

    <p class="MLP-text">„Lumíci tu!“</p>

    <p class="MLP-text">Kopčem se nemohl přemoci a&nbsp;učinil několik skoků dopředu. Ještě zahlédl dvě tři roztomilá zvířátka, velká sotva jako křeček a&nbsp;tlustá, že se jen koulela. Před Kopčemem se rychle schovala.</p>

    <p class="MLP-text">Veverčák se postavil vedle svého druha a&nbsp;držel v&nbsp;ruce silný prut. Oba hoši napjatě čekali, objeví-li se malí hlodavci opět. Jistě vylezou, aby se vyhřívali na sluníčku.</p>

    <p class="MLP-text">Dlouho se nic nehýbalo, jen slabé pištění a&nbsp;vřískání je slyšet z&nbsp;děr.</p>

    <p class="MLP-text">Kopčem postoupil ještě o&nbsp;několik kroků dále a&nbsp;tu mu právě před nohama vyskočil z&nbsp;díry jeden chlupatý lumík. Hned se bez bázně postavil proti hochovi. Snad chce bránit své doupě před nepřítelem.</p>

    <p class="MLP-text">Lumík zlostně chrochtal a&nbsp;hlavu zvedl tak, že si ji téměř opřel o&nbsp;hřbet. Udivený Kopčem viděl, jak na něj lumík vztekle pohlíží malýma očkama. Chtěl ho chytit, ale lumík povyskočil a&nbsp;zaprskal, že hoch hned ucukl vztaženou ruku. Lumík věru neprojevil žádnou bázeň a&nbsp;Kopčem nevěděl, jak by se ho zmocnil.</p>

    <p class="MLP-text">„Hůl!“ zavolal na Veverčáka.</p>

    <p class="MLP-text">Veverčák už chvíli pozoroval utkání Kopčema s&nbsp;lumíkem a&nbsp;obdivoval se srdnatosti malého zvířátka. Ale ovšem, hoši se musí lumíka zmocnit! A&nbsp;nejraději živého. To bude v&nbsp;jeskyni zábava! Honem Kopčemovi na pomoc!</p>

    <p class="MLP-text">Veverčák chtěl přidržet lumíka k&nbsp;zemi, ale jakmile se k&nbsp;němu holí přiblížil, lumík se do ní zakousl. Pak ho Veverčák tahal na holi po trávě. Hochům to připadalo nadmíru veselé a&nbsp;tak se tomu smáli, jak lumík tancuje, že se až do trávy převalili. Přitom Veverčák pustil hůl a&nbsp;lumík hup!&nbsp;– odběhl do doupěte. Kopčem sice po něm rychle hodil kamenem, ale bylo už pozdě, lumík vklouzl do skrýše.</p>

    <p class="MLP-text">Hochy zamrzel tento nezdar v&nbsp;lovu. Přestali se smát a&nbsp;znova pátrali po nějakém lumíkovi.</p>

    <p class="MLP-text">Jednoho zahlédli, jak vystrkuje hlavičku z&nbsp;doupěte. Kopčem po něm hodil kamenem, ale chybil. Lumík se na okamžik schoval, hned však vystrkoval hlavu znova, jako by se hochům vysmíval.</p>

    <p class="MLP-text">Lovci hodili kamenem ještě několikrát, ale ani jednou se jim nepodařilo trefit malinký cíl. Pak už neměli po ruce žádné kameny. Veverčák přilezl po zemi k&nbsp;doupěti, a&nbsp;jakmile lumík zase vystrčil hlavu, švihl po něm holí. Ale lumík byl ostražitý a&nbsp;v&nbsp;zlomku vteřiny hlavu stáhl. Prut práskl do země.</p>

    <p class="MLP-text">A&nbsp;lumík vzápětí vykukoval z&nbsp;díry znova!</p>

    <p class="MLP-text">Veverčák po něm zlostně uhodil holí a&nbsp;lumík se zase uhnul jako blesk. Kopčem už sykal rozčilením a&nbsp;hněvem. Taková vypasená myš se jim vysmívá!</p>

    <p class="MLP-text">Necítě se zlostí Veverčák mlátil holí přes otvor doupěte, až byl celý zrudlý. Nadarmo se však namáhal. V&nbsp;každé přestávce vystrčil lumík hlavu a&nbsp;div neprskal hochům výsměch do tváří.</p>

    <p class="MLP-text">Tu Kopčem vytrhl svému druhovi hůl a&nbsp;vstrčil ji do doupěte. Zapíchne to vysměvavé zvíře!</p>

    <p class="MLP-text">Sotva v&nbsp;díře holí zamíchal, ucítil, že byla pevně uchopena. Táhl ji ven dosti namáhavě. Trhl&nbsp;– a&nbsp;lumík, zakousnutý do hole, byl venku!</p>

    <p class="MLP-text">Jakmile se objevil, vrhl se Veverčák na lumíka a&nbsp;oběma rukama ho počal dusit. Lumík ho sice kousl ostrými zoubky a&nbsp;drápal ho, avšak Veverčák nepovolil.</p>

    <p class="MLP-text">Bezduchého hlodavce hodil na zem.</p>

    <p class="MLP-text">Hoši si oddechli. Přece zvítězili!</p>

    <p class="MLP-text">Úspěch jim dodal chuti k&nbsp;dalšímu lovu. A&nbsp;opravdu ulovili ještě několik lumíků. Navlekli je, svázané za zadní nohy, na stočený prut a&nbsp;hrdě se vraceli k&nbsp;jeskyni.</p>

    <p class="MLP-text">Oba hoši vesele sestupovali do údolí.</p>

    <p class="MLP-text">Z&nbsp;háje na protější straně volali na ně holubi doupňáci.</p>

    <p class="MLP-text"><span>Chvíli se hoši zdrželi obíráním malin. Ale mezi malinami rostlo i&nbsp;mnoho dlouhých šlachovitých ostružin a&nbsp;ty zle píchaly. I&nbsp;kopřiv tu bylo všude. Hoši si z&nbsp;nějaké ostružiny nebo kopřivy sice mnoho nedělali, ale když zapadli do zarostlého dolíku, přece jen se zlobili na nepřátelské rostliny a&nbsp;pospíchali dolů k&nbsp;potoku, aby si v&nbsp;něm palčivé rány ochladili.</span></p>

    <p class="MLP-text">Opláchli se ve svěží vodě a&nbsp;dosyta se jí napili. Začali se i&nbsp;škádlit a&nbsp;stříkali po sobě. Kopčem zahnal Veverčáka až pod blízkou skalku a&nbsp;šplíchal na něho oběma rukama, že voda stříkala na všechny strany, až i&nbsp;nahoru na skalku.</p>

    <p class="MLP-text"><span>Sotvaže si Veverčák vytřel oči, chtěl svému společníkovi sprchovou lázeň oplatit, ale vtom se na skalce zvedl statný muž a&nbsp;hněvivě na hochy vykřikl. Snad ho trochu postříkali.</span></p>

    <p class="MLP-text">Stál na skále, v&nbsp;ruce oštěp, za pasem sekyru.</p>

    <p class="MLP-text">Překvapení hoši poznali silného lovce Rváče, který nikdy nemel porozumění pro dětské hry. Hned vylézali z&nbsp;potoka. Chtěli se odklidit z&nbsp;blízkosti nevrlého lovce, dřív než se s&nbsp;nimi začne po svém způsobu bavit. Znali dobře jeho žertovné nápady.</p>

    <p class="MLP-text">Zrovna včera střelil Kopčem svým nejlepším šípem po veverce na buku. Netrefil, šíp se zabodl do silné větve v&nbsp;dolejší části koruny. Kopčem i&nbsp;Veverčák chtěli vylézt na buk pro šíp, ale nemohli tlustý kmen obejmout a&nbsp;ani nemohli vyskočit k&nbsp;nejnižší větvi. Rváč se jim nabídl, že pro šíp vyleze. Vylezl opravdu, ale zabodl šíp do buku ještě výše, než byl. Pak slezl a&nbsp;se škodolibým smíchem odešel. Ještě že jim pak Sova přece šíp sundal.</p>

    <p class="MLP-text">„Stát!“ vykřikl na hochy Rváč, který byl ukryt nedaleko na skalce za potůčkem.</p>

    <p class="MLP-text">Oba se zastavili a&nbsp;čekali, co si bude lovec přát.</p>

    <p class="MLP-text">„Lumíci!“ křičel Rváč a&nbsp;ukazoval k&nbsp;sobě na skalku.</p>

    <p class="MLP-text">Hoši poznali, že Rváč asi přihlížel jejich lovu a&nbsp;že zde na ně čekal.</p>

    <p class="MLP-text">Poslušně přinesli navlečené lumíky a&nbsp;podávali mu je vzhůru na skalku.</p>

    <p class="MLP-text">Rváč se ani nehnul. Mohl se snadno sehnout a&nbsp;lumíky vzít, ale neshýbl se.</p>

    <p class="MLP-text">Kopčem se namáhal vylézt výše a&nbsp;zachytil se rukou hořejšího okraje skály. I Veverčák pomáhal a&nbsp;zvedal prut s&nbsp;lumíky nahoru.</p>

    <p class="MLP-text"><span>Vtom Rváč šlápl Kopčemovi na prsty. Hoch se pustil skály a&nbsp;s</span><span>padl</span> <span>do potoka; strhl s&nbsp;sebou i&nbsp;Veverčáka. Oba se asi hodně uhodili, ale ani nevykřikli. Jen sevřeli rty a&nbsp;lezli znovu na skálu. Teď byl Veverčák výš než Kopčem, ale i&nbsp;jemu šlápl Rváč na ruku, takže spadl.</span></p>

    <p class="MLP-text">Kopčem zůstal na skalce. Rváč náhle proti němu mávl oštěpem, Kopčem se pustil a&nbsp;už se válel pod skalkou vedle Veverčáka.</p>

    <p class="MLP-text">„Hahá!“ řehtal se Rváč.</p>

    <p class="MLP-text">Hoši vstávali tentokrát už neochotně a&nbsp;očima se spolu dorozumívali, že hrubému lovci utečou. Ale potměšilý Rváč dobře vystihl, co hoši zamýšlejí, zašklebil se a&nbsp;poručil:</p>

    <p class="MLP-text">„Sem!“</p>

    <p class="MLP-text">A&nbsp;když hoši neposlechli dost ochotně, zlostně křikl: „Neslyšet?“ a&nbsp;odplivl si.</p>

    <p class="MLP-text"><span>Hoši znovu šplhali na skálu. Tentokrát se Rváč shýbl a&nbsp;ráčil si vzít podávaný úlovek mladých hochů. Ihned však svázanými lumíky uhodil hochy přes hlavu a&nbsp;smál se, když hoši spadli a&nbsp;hodně se potloukli.</span></p>

    <p class="MLP-text">Potom hned odešel. Lehce nabytou kořist si nesl na rameně.</p>

    <p class="MLP-text">Tak tomu bývá: Silnější vezme slabšímu a&nbsp;nedbá jeho práva.</p>

    <p class="MLP-text">Hoši seděli v&nbsp;potoce a&nbsp;mrzutě se ošklíbali. Bolelo je tělo na mnoha místech dosti citelně, ale víc jim bylo líto ztracené kořisti. Mohli za ni dostat v&nbsp;tlupě pochvalu.</p>

    <p class="MLP-text">„Rváč&nbsp;– liška, e!“ křikl Veverčák za zmizelým lovcem.</p>

    <p class="MLP-text">„Rváč&nbsp;– vlk, e!“ křikl Kopčem.</p>

    <p class="MLP-text">„Rváč&nbsp;– hyena, e!“</p>

    <p class="MLP-text">„Rváč&nbsp;– rys, e!“</p>

    <p class="MLP-text">Zlostné, hanlivé výkřiky hochům ulevily. Zvedli se a&nbsp;pomalu se loudali do jeskyně.</p>

    <p class="MLP-text">Přišli, když lovci skládali před jeskyní své dnešní úlovky.</p>

    <p class="MLP-text">Na hromadě ležely dvě lišky, dva zajíci, kachna, dvě vrány, dva sysli, srnec a&nbsp;pět rybek, navlečených na prut. Houžňák spokojeně přerovnává kořist, pěkné kusy pozdvihuje a&nbsp;ukazuje. Tlupa vždycky zamručí pochvalu lovci, který kořist přinese.</p>

    <p class="MLP-text">I&nbsp;Rváč předstoupil před vůdce a&nbsp;podal mu šest lumíků. Měli zadní nožičky svázané jalovcem a&nbsp;za ně byli zavěšeni na stočeném prutě.</p>

    <p class="MLP-text">Houžňák potěžkal jednoho po druhém a&nbsp;řekl: „Lumíci tuční!“</p>

    <p class="MLP-text">Tlupa vzdala Rváčovi pochvalu.</p>

    <p class="MLP-text">Kopčem i&nbsp;Veverčák stáli se zaťatými zuby a&nbsp;nepronesli ani slovo. Rváč obcházel kolem nich. Sehnul se trochu, div hlavou do hochů nevrazil, a&nbsp;znenadání jim křikl do uší: „Hééé!“</p>

    <p class="MLP-text">Hoši ucukli hlavami a&nbsp;kolem úst jim zahrál pohrdavý úsměšek: To je lovec! Vezme hochům kořist a&nbsp;teď se jí chlubí!</p>

    <p class="MLP-text">Ostatní lovci se Rváčovu žertu smáli.</p>

    <p class="MLP-text">Toho dne se tlupa dobře navečeřela. Zápach z&nbsp;rozkuchané a&nbsp;stažené zvěře se šířil okolo a&nbsp;přilákal několik vlků i&nbsp;lišek. Utekli však, když je hoši kamenovali.</p>

    <p class="MLP-text">„Vlci&nbsp;– v&nbsp;noci!“ poznamenal zkušený Huňáč věda, že si vlci za tmy přijdou něco urvat.</p>

    <p class="MLP-text">Ženy odřezávaly kousky masa; budou je sušit na slunci. Jiné ženy a&nbsp;dívky oškrabávaly zhruba kožešiny; zítra je ožvýkají, aby zvláčněly.</p>

    <p class="MLP-text">Tlupa se uložila v&nbsp;jeskyni k&nbsp;nočnímu spánku. Byli pěkně za větrem, v&nbsp;suchu a&nbsp;v&nbsp;bezpečí. Libovali si, že jeskyni našli. Před vchodem hlídal Rváč, jak vůdce ustanovil. Od půlnoci ho vystřídá Vlčí dráp.</p>

    <p class="MLP-text">Než usnuli, nepromeškali drobní klučíci pozlobit Kopčema a&nbsp;Veverčáka dotazy, jaký že měli dnes lov. I dívky se posměšně chichotaly, že se Kopčem i&nbsp;Veverčák vrátili lehkým krokem. Ukončilo to několik ran do zad a&nbsp;zatahání za pačesy.</p>

    <p class="MLP-text">Jaká také řeč potmě? Mnoho křiku a&nbsp;málo smyslu. Není vidět na posunky.</p>

    <p class="MLP-text">V&nbsp;chumlu někteří drcli hlavou do stěny jeskyně, až bolestně zakvikli. Pak dali pokoj a&nbsp;za chvíli bylo v&nbsp;jeskyni ticho. Matky už očichaly děti a&nbsp;přitáhly si ty své pod kožešinu.</p>

    <p class="MLP-text">Jen slabě sem doléhal šumot blízkých stromů a&nbsp;keřů.</p>

    <p class="MLP-text">Bledé měsíční světlo osvětlovalo stráně údolí, v&nbsp;němž se vznášel lehký mlhavý příkrov.</p>

    <p class="MLP-text">Na osvětlené skále zavyl osamělý vlk. Zdola mu jiní vlci odpověděli. Dráždil je zápach krve, vanoucí od jeskyně. Byl však smíšen se zlým pachem mnoha lidí… Vlci jsou rozčileni, ale blízko k&nbsp;jeskyni si netroufají.</p>

    <p class="MLP-text">První noc věstonické tlupy v&nbsp;jeskynním území.<a id="x.35238"></a></p>
  </div>
</body>
</html>
