<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lovci_mamutu-8</title>
  <link href="../Styles/lovci_mamu_idstyles.css" rel="stylesheet" type="text/css" />
</head>

<body id="lovci_mamutu" xml:lang="cs-CZ">
  <div>
    <p class="MLP-uroven2-kapitola" id="toc_marker-1-6">Mamuti</p>

    <p class="MLP-text-bez1radku">Do rána se neztratilo v&nbsp;táboře nic. Hlídači byli ostražití.</p>

    <p class="MLP-text">Nicméně škodolibý Nohahnát přece na něco přišel. Prosmejčil celé ležení a&nbsp;pak u&nbsp;ohniště vykřikoval:</p>

    <p class="MLP-text">„Rosomák odnesl Njana! Rosomák odnesl Njana…!“</p>

    <p class="MLP-text">Skutečně&nbsp;– Njan zmizel, třebaže ho rosomák nevzal. A&nbsp;Njan se nevrátil ani do večera, ba ani druhého, ani třetího dne.</p>

    <p class="MLP-text">Jinak nebylo v&nbsp;tlupě nic nového. Starý nepořádek trval dále a&nbsp;starší lovci marně usilovali o&nbsp;sjednocení.</p>

    <p class="MLP-text">Nedaleko tábora přeběhlo stádo koní a&nbsp;lovci se vzchopili k&nbsp;lovu pozdě, takže nic neukořistili. Vyčítali si pak, že nebyly rozestaveny na kopcích hlídky, které by včas oznamovaly objevení stád.</p>

    <p class="MLP-text">Podruhé huňatý nosorožec přebrodil Dyji, a&nbsp;když zvětřil ležení, utekl dříve, nežli se lovci sběhli.</p>

    <p class="MLP-text">Muži se pohádali; svalovali vinu jeden na druhého. Vlčí dráp to už nechtěl poslouchat a&nbsp;řekl, že bude se Zajícem hlídat na kopci. Huňáč s&nbsp;Ukmasem se nabídli, že půjdou hlídat k&nbsp;řece. Ostatní muži se přeli dále o&nbsp;to, kam by se mělo jít na lov, kdo půjde a&nbsp;kdo povede. Každý měl moc rozumu a&nbsp;neuznával jiné mínění. Jako obyčejně se Rváč a&nbsp;Kuní nožka všemu jen vysmívali a&nbsp;nikdo je nezkrotil&nbsp;– nedali se. Všichni byli nespokojeni a&nbsp;mrzuti, avšak nikdo neměl v&nbsp;tlupě tolik váhy, aby se jeho hlasu dbalo.</p>

    <p class="MLP-text">Pořádek v&nbsp;tlupě by chtěli mít, ale nikdo ať na nich nechce, aby někoho poslouchali; to je jim příliš proti srsti.</p>

    <p class="MLP-text">Zdá se, že rozvrat v&nbsp;tlupě nepovede k&nbsp;dobrému.</p>

    <p class="MLP-text">Tlupa měla nyní hladové dny. Ještě že se na zubrech dost vy­krmili, jinak by už byli hynuli hladem.</p>

    <p class="MLP-text">Njan byl asi týden pryč a&nbsp;nikdo o&nbsp;něm nevěděl. Potkalo ho nějaké neštěstí? Ohryzují již někde vlci jeho kosti?</p>

    <p class="MLP-text">Až najednou se Njan objevil zase v&nbsp;ležení. Znavený, zkrvácený, sotva se držel na nohou. Za řemen táhl mladou ženu se svázanýma rukama.</p>

    <p class="MLP-text">Všecka tlupa se sběhla. „Njan má ženu, Njan má ženu!“ rozléhalo se táborem. Takového překvapení tu dávno nebylo.</p>

    <p class="MLP-text">Njan přiklekl k&nbsp;prameni a&nbsp;dlouho pil. Pak vstal, ani neutřel vodu kapající mu z&nbsp;vousů, rozvázal ženě ruce a&nbsp;řekl jediné, těžko vyslovitelné slovo:</p>

    <p class="MLP-text">„Ščekta!“</p>

    <p class="MLP-text">To bylo jméno Njanovy ženy.</p>

    <p class="MLP-text">Lovci čekali, že Njan bude vyprávět, jak se měl na dobrodružné výpravě a&nbsp;jak se zmocnil ženy, ale Njan těžce usedl na balvan a&nbsp;nepromluvil. Že mnoho zkusil, bylo na něm vidět, to nemusil ani povídat, ale o&nbsp;cizí ženě a&nbsp;její tlupě by měl Njan přece podat zprávy. Vždyť je možné, že Njan uloupil tuto ženu nějaké silné tlupě a&nbsp;ta si to třeba nedá líbit a&nbsp;bude žádat velikou náhradu.</p>

    <p class="MLP-text">Lovci poposedali na trávníku a&nbsp;bylo vidět, jak jsou zvědavi na Njanovo objasnění. Uloupená žena Ščekta, také velmi unavená, usedla vedle balvanu. Dívala se klidně z&nbsp;lovce na lovce a&nbsp;nejspíš se již se svým osudem smířila. Měla jen kožešinový pás kolem boků jako krátkou sukničku a&nbsp;na hrdle šňůrku s&nbsp;několika kostěnými kolečky&nbsp;– jinak nic na sobě. Avšak přece ještě něco: na bradě měla vypícháno několik čárek. Všichni si toho všimli a&nbsp;rozuměli, že je to znamení tlupy, z&nbsp;které Ščekta pochází. Které tlupy, o&nbsp;tom nic nevěděli, nikdy se ještě nesetkali s&nbsp;tlupou mající takové znamení.</p>

    <p class="MLP-text">Ženy se obdivovaly Ščektinu účesu. Však to bylo něco nevídaného. Ve zdejší tlupě si ženy nechávaly vlasy volně splývat na ramena a&nbsp;na záda, nejvýš si je zadrhly řemínkem. Tato cizí žena však měla vlasy upraveny tak uměle, že si to ženy musily prohlédnout zblízka. Přistoupily k&nbsp;ní, dotýkaly se její hlavy, obracely ji ze strany na stranu a&nbsp;hlasitými výkřiky projevovaly své překvapení. Objevily, že Ščekta má vlasy spleteny do mnoha malých cůpků a&nbsp;tyto cůpky jsou mezi sebou svázány příčnými pásky.</p>

    <p class="MLP-text">„Jejeje!“ volaly s&nbsp;obdivem.</p>

    <p class="MLP-text">„Ten účes ne dobrý!“ poznamenala líná Šišma. „Nemůže si ani pořádně vši z&nbsp;hlavy vybírat!“</p>

    <p class="MLP-text">„Pravda!“ přizvukovaly i&nbsp;ostatní ženy po chvilce rozmýšlení.</p>

    <p class="MLP-text">A&nbsp;už se jim honosný účes mladé cizinky nelíbil.</p>

    <p class="MLP-text">Njan si konečně oddychl. Vstal a&nbsp;řekl hlasitě:</p>

    <p class="MLP-text">„Mamuti, mamuti, mamuti!“</p>

    <p class="MLP-text">Do tlupy vjel náhle život. Nastal čilý ruch. Jakže? Njan ohlašuje mamuty? A&nbsp;dokonce mnoho mamutů! Oj, to by byla ohromná kořist! A&nbsp;jak vítaná!</p>

    <p class="MLP-text">„Njane, kdes je viděl?“</p>

    <p class="MLP-text">„Jdou sem?“</p>

    <p class="MLP-text">Výkřiky se na Njana jen hrnuly.</p>

    <p class="MLP-text">Njan začal vykládat. Okamžitě bylo ticho.</p>

    <p class="MLP-text">„Mamuti táhnou&nbsp;– mnoho mamutů&nbsp;– táhnou sem!“</p>

    <p class="MLP-text">Velký jásot uvítal tak šťastnou zprávu. Lovci vyskakovali, váleli se, metali kozelce, tleskali a&nbsp;smáli se radostí. Zas bude blahobyt a&nbsp;hojnost masa!</p>

    <p class="MLP-text">Zkušení lovci, Huňáč, Ukmas, Vlčí dráp, Mamutík a&nbsp;jiní se s&nbsp;ostatními příliš neveselili. Věděli, že pouhá zpráva o&nbsp;blížících se mamutech ještě neznamená jistou kořist. Mamuti mohou překročit Dyji někde jinde než právě zde… A&nbsp;konečně&nbsp;– mamuti nejsou zajíci ani sobi, ulovení mamutů je podnik veliký a&nbsp;obtížný, který nutno bedlivě připravit a&nbsp;obezřetně provést.</p>

    <p class="MLP-text">Avšak většina tlupy nebyla přístupna rozvaze a&nbsp;chovala se tak, jako by mamuti byli již lapeni. Po dlouhém a&nbsp;hlučném rokování bylo konečně sjednáno, že několik lovců ihned vyrazí na zvědy, několik půjde na kopec obzírat krajinu a&nbsp;ostatní se budou v&nbsp;táboře připravovat na velký lov.</p>

    <p class="MLP-text">Usnesení hned vykonáno.</p>

    <p class="MLP-text">Vyzvědače vedl stopař Huňáč. Njan mu řekl, kterým směrem mamuti táhnou; nezdrží-li se cestou, mohou zde být ještě dnes.</p>

    <p class="MLP-text">Vlčí dráp vedl hlídku na kopec.</p>

    <p class="MLP-text">Zbylí lovci v&nbsp;ležení se radili, jak uspořádat lov. Na kopání lapacích jam není již čas. Nezbývá, než aby se tlupa směle vrhla na některého osamoceného mamuta a&nbsp;způsobila mu oštěpy co nejvíce otevřených ran, aby ztrátou krve zeslábl a&nbsp;padl. Zdaří-li se to, nechají lovci kořist na starost ženám a&nbsp;budou pronásledovat stádo dále a&nbsp;snad se podobně zmocní ještě jednoho nebo i&nbsp;dvou mamutů. Nutno zachovávat hlavní pravidlo: útočit hromadně, ze všech stran. Jakmile se mamut vrhne na některé útočníky, musí lovci ihned napadnout mamuta z&nbsp;druhé strany a&nbsp;tím útočníky zachránit před jistou záhubou.</p>

    <p class="MLP-text">Bude to tedy lov velmi nebezpečný, neboť rozlícený mamut uchopí lovce, který se i&nbsp;jen maličko opozdí, strašným chobotem, mrští jím o&nbsp;zem nebo ho rozšlape ohromnými tlapami. Často se na takové události vzpomíná při táborovém ohni.</p>

    <p class="MLP-text">Toto nebezpečí smrti však lovce neodstrašilo, naopak, vábilo je. Čím větší nebezpečí, tím větší hrdinství a&nbsp;sláva lovců při úspěchu.</p>

    <p class="MLP-text">Porada už měla být ukončena, když se vyskytl nový nápad. Mamutík najednou vykřikl:</p>

    <p class="MLP-text">„Zubři v&nbsp;bažině&nbsp;– mamuti v&nbsp;bažině!“</p>

    <p class="MLP-text">Chtěl tím říci, že se povedlo zahnat zubry do bažiny a&nbsp;tam je dosti snadno zdolat. Podobně by se to mohlo zkusit i&nbsp;s&nbsp;mamuty.</p>

    <p class="MLP-text">Lovci chvíli přemýšleli, než pochopili, co vlastně Mamutík myslí, ale pak jásavým pokřikem pozdravili tento výhodný plán. Zaženou mamutí stádo do zrádných bažin a&nbsp;tak mohou ulovit několik mamutů bez velikých nesnází.</p>

    <p class="MLP-text">„Hoj, hoj, hoj! Mamuti do bažin!“</p>

    <p class="MLP-text">Návrh byl přijat a&nbsp;lovci kvapně připravovali pevné a&nbsp;ostré oštěpy. Bude jich potřebí mnoho. Honem shledávali v&nbsp;táboře kdejaký vhodný kus dubového, jasanového, habrového dřeva a&nbsp;ostřili je na oštěp. Špičky ještě utvrzovali v&nbsp;ohni a&nbsp;pak je načisto hladili drsnými kameny.</p>

    <p class="MLP-text">Lovec Rváč procházel ležením a&nbsp;každému vykládal, že jen rázný a&nbsp;silný vůdce učiní v&nbsp;tlupě pořádek a&nbsp;povede ji k&nbsp;úspěchu. Měl v&nbsp;jedné ruce tři oštěpy a&nbsp;v&nbsp;druhé pádnou sekyru s&nbsp;kamenem ostře špičatým. Mával sekyrou nad hlavou, aby budil pozornost. Je přece tak silný, že se nikdo v&nbsp;tlupě neodváží postavit se mu na odpor.</p>

    <p class="MLP-text">Žvanivá Skřehule mu řekla úlisně, že by on měl být náčelníkem tlupy, jedině on. Rváč se samolibě ušklíbl, ale nepřisvědčil jejím slovům. Ještě nepřišla pravá chvíle.</p>

    <p class="MLP-text">Z&nbsp;dálky bylo slyšet trojí zahoukání.</p>

    <p class="MLP-text">To Vlčí dráp na kopci dával znamení.</p>

    <p class="MLP-text">Mamuti v&nbsp;dohledu! Všichni vzhůru, veliký lov začíná!</p>

    <p class="MLP-text">V&nbsp;tu chvíli ovládla všechny jediná myšlenka&nbsp;– lov na mamuty. Nikdo už nemyslil na rozmíšky, nechali všeho a&nbsp;každý jen usiloval přispět k&nbsp;úspěchu společného podniku. Jednotlivec tu nemá žádné naděje. Společný prospěch je podmíněn společnou prací všech členů. I&nbsp;ženy jdou za muži; nesou zásobní zbraně a&nbsp;budou při lovu pomáhat mamuty obkličovat a&nbsp;křikem zastrašovat. I několik starších hochů provází výpravu. Uplatní se jako rychlí poslové mezi skupinami lovců a&nbsp;jako dobří zvědové, kteří se v&nbsp;mžiku vyšplhají i&nbsp;na vysoké stromy, bude-li potřebí.</p>

    <p class="MLP-text">Unavený Njan spí tvrdě ve svém stanu pod soškou, která mu opravdu přičarovala úspěch na výpravě za novou ženou. Jeho Ščekta tiše sedí před stanem na drnu a&nbsp;nijak se nezajímá o&nbsp;lovecký ruch v&nbsp;táboře.</p>

    <p class="MLP-text">Tábor je už skoro opuštěn. Zůstaly v&nbsp;něm jen ještě dvě starší ženy u&nbsp;ohně a&nbsp;drobné děti.</p>

    <p class="MLP-text">Z&nbsp;kopce přiběhl k&nbsp;odcházejícím lovcům Vlčí dráp a&nbsp;potvrdil, že se mamutí stádo skutečně objevilo v&nbsp;neveliké dálce mezi posledními výběžky vrchů a&nbsp;Dyjí. Blíží se proti proudu řeky. Je četné a&nbsp;postupuje roztaženo v&nbsp;několika oddílech.</p>

    <p class="MLP-text">Také od Huňáče přišel posel se souhlasnou zprávou. Vzkazoval, že radí, aby se lovci zatím dobře ukryli. Mamuti nesmějí lovce zpozorovat předčasně. Mohli by zahnout jinam.</p>

    <p class="MLP-text">„My víme co dělat!“ nevrle vykřikoval Rváč. „Huňáč dobrý radit dětem, ne lovcům!“</p>

    <p class="MLP-text">Mamutík se zastal dobré Huňáčovy rady a&nbsp;dokázal, že se tlupa rozdělila na několik skupin. Vlčí dráp sestoupí z&nbsp;kopce a&nbsp;bude s&nbsp;několika lovci hlídat výšinnou stranu. Huňáč se svými druhy bude mít na starosti pobřeží Dyje a&nbsp;zabrání mamutům, kdyby snad chtěli zahnout přes vodu. Mamutíkova družina se skryje v&nbsp;záloze, nechá mamuty přejít a&nbsp;požene je pak před sebou do bažin. Ženy zůstanou schovány zde v&nbsp;údolu a&nbsp;pokřikem zastraší stádo, kdyby snad chtělo zabočit směrem k&nbsp;ležení.</p>

    <p class="MLP-text">„Tak loví vlci v&nbsp;zimě,“ pochvalovali lovci plán a&nbsp;hned napodobili rozdělením na čety vlčí chytrost při útoku na silné stádo.</p>

    <p class="MLP-text">Rváč ovšem bručel a&nbsp;nespokojeně volal: „Hr&nbsp;– sem, hr&nbsp;– tam, drobíte tlupu! Všichni na jednoho mamuta, hrrr!“</p>

    <p class="MLP-text">Mamutík i&nbsp;jiní lovci pohlédli přísně na Rváče a&nbsp;nedbali jeho řeči.</p>

    <p class="MLP-text">Podnik začínal slibně. Mamutí stádo se blížilo víc a&nbsp;více. Už bylo lze rozeznat jednotlivá zvířata v&nbsp;prvé skupině. Za březovým a&nbsp;olšovým porostem se pohybovaly hřivnaté hřbety druhé skupiny mamutů. Někdy se objevil ve výši dlouhý ohnutý chobot, mávající ulomenou větví, a&nbsp;zasvítily bílé oblouky ohromných klů.</p>

    <p class="MLP-text">Rozestavení lovci jsou jako v&nbsp;horečce. Oči se jim blyští a&nbsp;oštěpy, křečovitě svírané, chvějí se jim v&nbsp;rukou. Mnohým z&nbsp;nich stojí na čele krůpěje potu.</p>

    <p class="MLP-text">Vlčí dráp dává znamení zakrákáním, že se vše dobře daří. Také Huňáč se ozývá od řeky krákáním. Mamutík se chystá v&nbsp;úkrytu, že užuž přijde okamžik, kdy zaskočí stádo a&nbsp;požene je do záhuby. Schován za keřem, ostražitě pozoruje každé hnutí mamutů.</p>

    <p class="MLP-text">První mamuti už jsou tu.</p>

    <p class="MLP-text">Veliký mamut prošlapává cestu mlázím. Kývaje chobotem ze strany na stranu, ulamuje v&nbsp;chůzi ratolesti a&nbsp;strká si je do huby. Mává velikýma ušima a&nbsp;zahání tak obtížné komáry. Za ním ostatní mamuti rozšířili uličku a&nbsp;ušlapali ji tak, že je z&nbsp;ní široká cesta. Jeden mamut se podrbal o&nbsp;strom, a&nbsp;ten se zlomil jako stéblo. Mamutí mládě utrhlo z&nbsp;poraženého stromu chobotem celý vršek; táhne jej po zemi a&nbsp;hraje si s&nbsp;ním.</p>

    <p class="MLP-text">Mamuti jdou zvolna a&nbsp;klidně kupředu&nbsp;– netuší nic. Drobní hraví mamutíčkové se pořád pletou starým pod nohama.<a id="x.35229"></a></p>
  </div>
</body>
</html>
