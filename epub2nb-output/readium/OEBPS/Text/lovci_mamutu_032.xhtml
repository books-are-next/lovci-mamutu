<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lovci_mamutu-29</title>
  <link href="../Styles/lovci_mamu_idstyles.css" rel="stylesheet" type="text/css" />
</head>

<body id="lovci_mamutu" xml:lang="cs-CZ">
  <div>
    <p class="MLP-uroven2-kapitola" id="toc_marker-4-4">Na výpravě</p>

    <p class="MLP-text-bez1radku">Huňáč se Zajícem šli potichu lesem. Každý měl kus masa navlečený na řemeni a&nbsp;přivázaný k&nbsp;pasu. Občas se do masa zakousli, pazourkovým nožíkem kousek odřízli a&nbsp;pak ho dlouho žvýkali. Měsíc dosti osvětloval krajinu i&nbsp;řidší porost v&nbsp;lese.</p>

    <p class="MLP-text">„Kam jdeme?“ optal se Zajíc zkušenějšího druha. „Vždyť kráčíme touže cestou, kterou jsme prve pronásledovali pomalovaného cizince s&nbsp;Lasičkou!“</p>

    <p class="MLP-text">„Pravdaže jdeme touž cestou. Stopa cizího lovce nám ukáže cestu k&nbsp;cizí tlupě. A&nbsp;tam najdeme Lasičku i&nbsp;oheň,“ odpověděl Huňáč.</p>

    <p class="MLP-text">Prodrali se málo schůdnou roklí a&nbsp;Zajíc po chvilce rozmýšlení řekl:</p>

    <p class="MLP-text">„Nenašli jsme stopu za světla, najdeme ji tím méně teď v&nbsp;noci!“</p>

    <p class="MLP-text">„Zase pravda, Zajíci. Stopa v&nbsp;noci mizí, ale oheň se v&nbsp;noci objevuje, nemyslíš?“</p>

    <p class="MLP-text">Zajíc se zakousl do masa a&nbsp;už se neptal. Byl značně unavený, ale statečně zachovával krok.</p>

    <p class="MLP-text">Měsíc byl již dosti vysoko, když dostoupili na balvanitý kopec před řekou, již známou.</p>

    <p class="MLP-text">„Tu si oddychneme,“ řekl Huňáč a&nbsp;vyhledal pod vrcholem dosti pěkný úkryt.</p>

    <p class="MLP-text">Dole pod sebou viděl Sázavu a&nbsp;za ní donekonečna rozlehlý kraj. Zajíc se schoulil do koutečka, přikryl se kožešinou a&nbsp;s&nbsp;kusem masa v&nbsp;ústech zavřel oči. Nemohl se déle přemoci a&nbsp;únavou usnul.</p>

    <p class="MLP-text">Huňáč byl také malátný, ale přece usedl ještě na balvan a&nbsp;ustavičně hleděl do dálky za řeku. Provívající chladný větérek ho občerstvoval a&nbsp;udržoval při bdění. Huňáč se vší mocí bránil spánku a&nbsp;jen napjatě zíral do kraje, jako by si jej chtěl vštípit v&nbsp;paměť.</p>

    <p class="MLP-text">Najednou vykřikl a&nbsp;vztyčil se na skále. V&nbsp;dálce zasvítil oheň. Byly to dosti mohutné a&nbsp;vysoko šlehající plameny. Patrně to byl oheň slavnostní, jaký nebývá při obyčejné večeři.</p>

    <p class="MLP-text">„Už tam jsou!“ potichu k&nbsp;sobě promluvil Huňáč a&nbsp;bedlivě zkoumal umístění ohně v&nbsp;krajině.</p>

    <p class="MLP-text">Za chvíli se spokojeně přikrčil k&nbsp;Zajícovi, natáhl přes sebe kožešinu a&nbsp;tvrdě usnul. Ani už neslyšel, že se hlubokým tichem ozvalo zamňoukání, jakoby od kočky. To se káně vracelo z&nbsp;lovu. Obletělo skupinu buků a&nbsp;houpavě se neslo do zamženého údolí.</p>

    <p class="MLP-text">Brzy po východu slunce se oba lovci na skále probudili. Ačkoli byli velmi otužilí, přece jen je ranní chlad roztřásl. Zajíc se překotil na travnaté rovince a&nbsp;postavil se na ruce. Zatřepal nohama, vyskočil a&nbsp;řekl: „Tak půjdeme zase, Huňáči.“</p>

    <p class="MLP-text"><span>Huňáč jen přikývl. Odpovědět nemohl, měl plná ústa sobího masa. A&nbsp;šli.</span></p>

    <p class="MLP-text">Sestoupili k&nbsp;Sázavě, přebrodili ji a&nbsp;Huňáč, aniž se již zdržoval hledáním stopy, namířil hned k&nbsp;blízkému lesíku. Zajíc se bez reptání podrobil jeho vedení. Však ví, že Huňáče nikdo nepředčí ve znalosti krajin.</p>

    <p class="MLP-text">Huňáč se ještě ani slovem nezmínil svému druhovi o&nbsp;tom, co v&nbsp;noci viděl, a&nbsp;jen stále bedlivě sledoval okolí a&nbsp;střežil zvolený směr. Čím dále šli, tím opatrněji postupovali. Šli co nejtišeji.</p>

    <p class="MLP-text">Za lesíkem se prostírala vysočinová stepní planina s&nbsp;vyčnívajícími lesnatými vršky.</p>

    <p class="MLP-text">Zajíc zakňučel a&nbsp;hýbal nosem jako opravdový zajíc. Ukazoval na skupinu několika sajek antilop, které se popásaly v&nbsp;neveliké vzdálenosti. Huňáč vyskočil z&nbsp;dolíku k&nbsp;Zajícovi a&nbsp;oba lovci rozčileně pozorovali plachou zvěř, která stála proti větru a&nbsp;netušila přítomnost člověka.</p>

    <p class="MLP-text"><span>Sajky poskakovaly v&nbsp;trávě bezstarostně, jako kdyby tančily. S&nbsp;úžasnou snadností vznášely svá ovčí těla bez patrného odrazu vysoko nad travnatý porost, ano, výše, než jak byly samy veliké. Jejich krátká, špinavě žlutá srst se leskla v&nbsp;slunečním svitu. Dlouhé, mírně prohnuté rohy, čnějící vzhůru přímo z&nbsp;čela, dodávaly jim sice dosti hrozivého vzezření, ale oba věděli, že se sajky nikdy neodváží odporu.</span></p>

    <p class="MLP-text">Huňáč si připamatoval, že se dnes nemůže zdržovat lovem, ale přesto mu probuzená lovecká vášeň nedovolila odpoutat se od vábného pohledu na sajky. Mrknutím vybídl Zajíce, aby lezl po zemi a&nbsp;nadháněl rychlonohá zvířata. Jaká slast, složit sajku obratně vymrštěnou sekyrou…!</p>

    <p class="MLP-text">Zajíc už také zapomněl na vlastní účel cesty a&nbsp;oddal se úplně loveckému zájmu. Plížil se obloukem vzad pobíhajícím antilopám. Jedna sajka se přiblížila na několik kroků, až skoro k&nbsp;němu. Ležel v&nbsp;trávě bez dechu. Zblízka viděl, jak sajka, něco větřící, otáčela svým rypákovitým čenichem.</p>

    <p class="MLP-text">Naráz se z&nbsp;nedaleké křoviny vymrštilo veliké kočkovité tělo a&nbsp;divoký levhart skočil na zděšenou sajku. Zaťal jí drápy do hřbetu, strhl ji k&nbsp;zemi a&nbsp;zakousl se jí do šíje.</p>

    <p class="MLP-text">Zajíc zahlédl v&nbsp;letu rozevřenou tlamu hladové šelmy, vyzbrojenou silným, bělostí svítícím chrupem, a&nbsp;leknutím se přitiskl k&nbsp;zemi jako ptačí mládě vypadlé z&nbsp;hnízda. Ihned se však vzpamatoval a&nbsp;honem lezl trávou z&nbsp;nebezpečného místa. Ani už neviděl, jak levhart nešťastnou sajku trhá…</p>

    <p class="MLP-text">Překvapený Huňáč byl dosti zakryt zvlněnou půdou, ale dobře viděl, co se událo. Hned ubíhal k&nbsp;nejbližším houštinám a&nbsp;očekával svého druha. V&nbsp;dálce mizely rozplašené sajky. Zdálo se, že takřka letí nad travnatou stepí.</p>

    <p class="MLP-text">Huňáč po chvilkách třikrát zapískal jako svišť. Nedaleko se rozhrnula tráva a&nbsp;Zajíc vyskočil ze země. Byl všecek ustrašený; hýbal nosem a&nbsp;mrkal očima. Bez meškání se dali oba lovci do běhu a&nbsp;velikou oklikou pokračovali v&nbsp;původní cestě.</p>

    <p class="MLP-text">Na jakési výšině se zastavili. Huňáč znova obzíral krajinu.</p>

    <p class="MLP-text">„Už jsme blízko u&nbsp;cíle,“ pravil polohlasně, ale vzápětí pak zapomněl na opatrnost a&nbsp;nahlas zvolal: „Hle&nbsp;– tam!“</p>

    <p class="MLP-text">Zajíc se podíval upjatě, kam Huňáč ukazoval. Neviděl nic.</p>

    <p class="MLP-text">„Jen se podívej přes ty buky!“ znova pobízel Huňáč.</p>

    <p class="MLP-text">„Už vidím kouř!&nbsp;– Kouř…!“ přiznával překvapený Zajíc.</p>

    <p class="MLP-text">Za lesíkem v&nbsp;mírné otevřené úžlabině stoupal modravý dým ve větších kotoučích nad korunami stromů.</p>

    <p class="MLP-text">S&nbsp;největší obezřetností pronikali oba lovci kupředu. Přebíhali od stromu ke stromu a&nbsp;i každé ostružiny používali k&nbsp;zákrytu. Přiblížili se až nedaleko k&nbsp;táboru cizí lovecké tlupy. Již mohli rozeznávat pobíhající osoby.</p>

    <p class="MLP-text">Když bylo nebezpečí, že by se již mohli prozradit, vylezli Huňáč i&nbsp;Zajíc na mohutný buk a&nbsp;ukryli se vysoko v&nbsp;jeho koruně. Viděli odtud do cizího tábora. Byla to mocná tlupa. Kdyby Huňáč uměl počítat, řekl by, že je v&nbsp;této tlupě jeden a&nbsp;půl tuctu lovců. Ženy a&nbsp;děti se nepočítají. Náčelník seděl na vyvýšeném místě na složené medvědí kožešině a&nbsp;ženy mu nosily opečené kousky masa od ohniště. Muži o&nbsp;něčem živě rokovali, děti opodál na pažitu skotačily.</p>

    <p class="MLP-text">„Je tam&nbsp;– je tam Lasička!“ zašeptal Zajíc.</p>

    <p class="MLP-text">Skutečně, Lasička byla již mezi ženami cizí tlupy…</p>

    <p class="MLP-text"><span>A&nbsp;zdálo se, že nepomýšlí na útěk. Svobodně chodí po táboře, kamkoli se jí zachce. Mladý lovec, po těle pomalovaný žlutou hlinkou, jí poroučí a&nbsp;Lasička ho musí obsluhovat.</span></p>

    <p class="MLP-text">Oba lovci na buku takto dlouho pozorovali život v&nbsp;cizím táboře. Odvážit se teď nemohli ničeho, byli jen dva proti četné tlupě.</p>

    <p class="MLP-text">Některé ženy z&nbsp;tábora poodešly natrhat jedlé byliny, dobře chutnající po mase. Mezi nimi byla i&nbsp;Lasička. Hledala při kraji lesa a&nbsp;přiblížila se k&nbsp;buku, na kterém byli ukryti. Huňáč popolézal na větvi, aby na dívku dobře viděl. Nachýlil se kupředu, ale větev se pod ním už nebezpečně zahoupala. Zachytil se rukama jiných větví a&nbsp;nohama přidržoval rozhoupanou větev, aby se ustálila.</p>

    <p class="MLP-text">Zajíc seděl na tlusté větvi, opřen o&nbsp;kmen buku. Vida, jak Huňáč neprozřetelně rozkýval haluze v&nbsp;koruně stromu, napomenul ho:</p>

    <p class="MLP-text">„Co děláš, ještě se prozradíme!“</p>

    <p class="MLP-text">Naštěstí zavál právě větřík a&nbsp;i ostatní stromy sebou trochu zahýbaly. Huňáč s&nbsp;roztaženýma rukama i&nbsp;nohama, nehybný jako zavěšená opice, mrkal očima a&nbsp;šklebil se rozčilením.</p>

    <p class="MLP-text">Lasička vytrhla ze země nějaké kořeny a&nbsp;vracela se zase do tábora. Huňáč se neudržel a&nbsp;zahoukal znamení Mamutíkovy tlupy. Byl to zvuk podobný zvířecímu, v&nbsp;lese obvyklému, ale přece v&nbsp;něm byl přízvuk, který byl dorozumívacím znakem zasvěcenců.</p>

    <p class="MLP-text">Dívka sebou trhla, zastavila se, a&nbsp;když se znamení ozvalo ještě jednou, odpověděla zvířecím zakňučením, což znamenalo: „Ne!“&nbsp;– a&nbsp;poklusem se vrátila do tábořiště nové tlupy. Nikdo z&nbsp;cizích lovců si nepovšiml vyměněných zvuků. Huňáč se rozšklebil ještě víc a&nbsp;tiše pronesl:</p>

    <p class="MLP-text">„Už je jejich!“</p>

    <p class="MLP-text">Čekali na stromě ještě notnou chvíli, až pak zpozorovali, že tlupa mužů na znamení dané náčelníkem odchází z&nbsp;tábora. Nejspíš někam na lov. Huňáč aspoň z&nbsp;jejich posunků poznal, že někde v&nbsp;této krajině objevili stopy mamuta.</p>

    <p class="MLP-text">V&nbsp;táboře zůstali jen dva strážcové, několik žen a&nbsp;dětí, aby opatrovali oheň.</p>

    <p class="MLP-text">Oba lovci slezli z&nbsp;buku a&nbsp;přiblížili se až blízko k&nbsp;ležení. Ač to nevyslovili, přece si myslili, že nyní by se mohli pokusit o&nbsp;získání ohně. Ulehli v&nbsp;mělkém dolíku zakryti trnkovým keřem. Číhali na příznivý okamžik, až by mohli vzít z&nbsp;ohniště rozpálený klacek.</p>

    <p class="MLP-text"><span>Dvě holčiny, trhající šťovík, přiblížily se dosti blízko k&nbsp;číhajícím lovcům. Huňáč i&nbsp;Zajíc poklekli a&nbsp;užuž se chystali utéci z&nbsp;úkrytu, když holky uviděly v&nbsp;trávě myš. Hned ji honily sem tam a&nbsp;odběhly zase dál.</span></p>

    <p class="MLP-text">Lovci mohli opět klidně pozorovat, co se děje v&nbsp;ležení.</p>

    <p class="MLP-text">Ohniště nezůstalo ani na okamžik opuštěno. Strážcové měli u&nbsp;něho pořád co dělat. Opékali si ještě velký kus sobího hřbetu.</p>

    <p class="MLP-text">Zajíc uviděl asi něco velmi směšného. Překulil se nazpět do dolíku a&nbsp;kuckal se smíchy. Přemáhal se, aby nahlas nevyprskl, a&nbsp;byl v&nbsp;obličeji celý rudý. Rukama i&nbsp;nohama tepal do země, takže Huňáč na něj skočil a&nbsp;sevřel ho mocně, aby se nehnul a&nbsp;nevzbudil snad hlukem pozornost v&nbsp;táboře.</p>

    <p class="MLP-text">„Co je s&nbsp;tebou, slepý jezevče? Bzikavka na tebe sedla?“ přísně se ptal rozhněvaný Huňáč.</p>

    <p class="MLP-text">„Heleď, Huňáči!“ vypravil Zajíc konečně ze sebe, „jak jedí! Oni žerou…!“ A&nbsp;zaryl se obličejem do trávy, aby udusil smích.</p>

    <p class="MLP-text">Huňáč pohlédl k&nbsp;ohništi a&nbsp;viděl, jak tam oba hlídači pojídají opečenou krmi.</p>

    <p class="MLP-text">„No vidíš je, ho-va-da?“ řekl zase Zajíc a&nbsp;znova vystrčil hlavu za křovinu. „Pořádný člověk se zakousne do masa a&nbsp;odřezává si nožem vždycky od nosu k&nbsp;bradě, shora dolů, ale v&nbsp;téhle tlupě&nbsp;– haha! oni řežou maso obráceně, od brady k&nbsp;nosu! Prasknu…!“</p>

    <p class="MLP-text">A&nbsp;Zajíc se opět skulil do dolíku. Huňáč ho kopl, aby už byl zticha. Právě se blížila Lasička. Nebyla dále než na tři skoky.</p>

    <p class="MLP-text">Huňáč jemně zahvízdl hlasem stepního sviště. Dívka sebou trhla, ohlédla se a&nbsp;pak&nbsp;– jakoby nic&nbsp;– usedla nedaleko trnkového keře. Oba lovci dali své signály, aby je Lasička poznala. Huňáč k&nbsp;ní zavolal polohlasem:</p>

    <p class="MLP-text">„Lasičko, uteč s&nbsp;námi!“</p>

    <p class="MLP-text"><span>Dívka odpověděla posunkem, že ji nadarmo volají. Už zde zůstane.</span></p>

    <p class="MLP-text">Huňáč se na chvíli zamlčel, a&nbsp;když bylo vše klidné, znova zavolal:</p>

    <p class="MLP-text">„Lasičko, nemáme oheň…!“</p>

    <p class="MLP-text"><span>„Co tady chcete? Jděte pryč!“ odpověděla dívka směrem k&nbsp;trnkovému keři a&nbsp;vázala si řemínkem vlasy vzhůru nad hlavou do kštice.</span></p>

    <p class="MLP-text">„Dej nám oheň, Lasičko!“ žádal Huňáč a&nbsp;hodil dívce kus hubky, kterou prve na buku ulomil.</p>

    <p class="MLP-text">Lasička si ještě okamžik dodělávala účes, pak popadla hubku a&nbsp;šla k&nbsp;ohništi. Za chvíli se vrátila, a&nbsp;jdouc kolem trnkového keře, upustila doutnající hubku. Přitom polohlasně pronesla:</p>

    <p class="MLP-text">„Jděte, jděte! Lovci se brzy vrátí a&nbsp;pak je zle s&nbsp;vámi!“</p>

    <p class="MLP-text">Zajíc se vinul trávou jako had a&nbsp;tak se zase vrátil zpět za keř, maje hubku v&nbsp;ruce. Oči mu svítily radostí.</p>

    <p class="MLP-text">„Nuže, poběhneme!“ pobízel Huňáč a&nbsp;chystal se vyskočit.</p>

    <p class="MLP-text">„Počkej ještě!“ žádal Zajíc a&nbsp;pohlížel k&nbsp;ležení.</p>

    <p class="MLP-text">„Na co čekáš? Lasička s&nbsp;námi nepůjde…“</p>

    <p class="MLP-text">„Já bych chtěl tamtu dívku!“ šeptal Zajíc a&nbsp;ukazoval na dívčinu asi čtrnáctiletou, která právě táhla z&nbsp;lesíka k&nbsp;ohništi souš a&nbsp;v&nbsp;úsměvu vesele ukazovala zuby.</p>

    <p class="MLP-text">Vtom Zajíc hekl, jakou dostal ránu od Huňáče, jenž rozzloben děsně se zašklebil a&nbsp;třikrát zasykl znamení tlupy. To byl rozkaz k&nbsp;bezmezné poslušnosti. Starší lovec tím znamením poroučel mladšímu členu jménem celé nepřítomné tlupy. Neuposlechnutí by mělo za následek nejhroznější trest pravěku&nbsp;– vyhnání z&nbsp;tlupy. A&nbsp;to by bylo pro vyvržence horší než smrt.</p>

    <p class="MLP-text">Proto se také Zajíc okamžitě vzpamatoval a&nbsp;upřeně pohlížel na Huňáče. Ten pak obhlédl celé okolí, a&nbsp;když se nic podezřelého v&nbsp;táboře nehnulo, pokynul Zajícovi a&nbsp;oba lovci lezli po břiše do druhého dolíku a&nbsp;pak, skryti porostem, skrčeni běželi do lesa.</p>

    <p class="MLP-text">Pod bukem se zastavili.</p>

    <p class="MLP-text">„Ukaž!“ řekl Huňáč a&nbsp;pak jemně foukal do hořící hubky, až drobné jiskérky odletovaly.</p>

    <p class="MLP-text">„Máme oheň! Hoja-hoj! Rychle k&nbsp;tlupě…!“</p>

    <p class="MLP-text">Oba lovci se rozběhli poklusem, aby se brzo dostali z&nbsp;nebezpečného území. Huňáč si dobře pamatoval cestu nazpět, takže postupovali rychle a&nbsp;bez rozpaků.</p>

    <p class="MLP-text">Za lesíkem se otevřela stepnatá krajina, jen řídce křovinami porostlá. Tudy musili jít s&nbsp;největší obezřetností. Bylo by dobře vidět na velkou dálku každého, kdo by přecházel planinu. Oba lovci se proto přikrčili a&nbsp;vyhledávali prohloubená místa.</p>

    <p class="MLP-text">Pojednou zůstali překvapeni stát. Před nimi se táhla v&nbsp;zemi řada otisků šlépějí ohromného zvířete.</p>

    <p class="MLP-text">Oba lovci současně vykřikli: „Mamut!“</p>

    <p class="MLP-text">Hned se rozhlíželi, zda by snad obrovského slona někde nablízku nespatřili. Stopa byla čerstvá.</p>

    <p class="MLP-text">Všude kolem dokola však bylo ticho a&nbsp;klidno.</p>

    <p class="MLP-text">Šli tedy dále. Jindy by se již mamutí stopy nespustili, dokud by velikého tlustokožce nevypátrali, avšak dnes&nbsp;– daleko od tlupy a&nbsp;s&nbsp;důležitým posláním&nbsp;– musí všeho nechat. Kupředu!</p>

    <p class="MLP-text">Slunce příjemně hřálo. Dostoupilo již nejvyššího bodu své denní dráhy. Kukačka kdesi volala a&nbsp;čmeláci létali po kvetoucím luhu.</p>

    <p class="MLP-text">Lovci šťastně přešli otevřenou step a&nbsp;sestupovali lesnatou strání do jakéhosi údolí, aby si nadešli. Tam na chvíli usedli. Sežvýkali každý po kusu masa, které prve kamenem naklepali, napili se v&nbsp;potůčku a&nbsp;teď pohodlně leželi na trávníku.</p>

    <p class="MLP-text">Oba se mazlili s&nbsp;ohníčkem, ukrytým v&nbsp;suché hubce. Pozorovali ze všech stran, jak doutnavý ohníček vyžírá hubku víc a&nbsp;více. Už zbývalo jen kousek hubky. Huňáč tedy našel hubku novou, ještě lepší, zapálil ji a&nbsp;starý zbytek odhodil.</p>

    <p class="MLP-text">Co to?&nbsp;– Uslyšeli nějaké hlasy!</p>

    <p class="MLP-text">Oba lovci vyskočili, připraveni na všecko.</p>

    <p class="MLP-text">Hlasy se blížily.</p>

    <p class="MLP-text">„Je jich mnoho!“ zašeptal Huňáč.</p>

    <p class="MLP-text">„Utečme!“</p>

    <p class="MLP-text">Vtom již z&nbsp;rozhrnutého křoví vkročil na trávník jakýsi lovec, žlutou hlinkou po těle pomalovaný, a&nbsp;zahlédl překvapeného Huňáče se Zajícem. Mocně vykřikl.</p>

    <p class="MLP-text">Huňáč vletěl mezi houštiny a&nbsp;Zajíc za ním jako šíp. Bylo zle! Mžiknutím poznal Hada, který byl včera jejich zajatcem. Na zápas nebylo pomyšlení, neboť celá nepřátelská tlupa hrnula se údolím podél potůčku.</p>

    <p class="MLP-text">Huňáč za křovím se ještě ohlédl, popadl kámen a&nbsp;hodil jím po Hadovi. Ten, zasažen do hlavy, se zapotácel. Ale hned za okamžik volal zuřivě dozadu na své druhy o&nbsp;pomoc. Poznal Huňáče po rozšklebené tváři a&nbsp;podnítil teď šílenou honbu za prchajícími lovci.</p>

    <p class="MLP-text">Zajíc se jen nepatrně opozdil a&nbsp;již mu nad samou hlavou letěla sekyra, kterou po něm zuřící Had hodil.</p>

    <p class="MLP-text">Ale nežli se sběhli nepřátelští lovci ve větším počtu a&nbsp;nežli jim Had aspoň částečně vypověděl, že tu, v&nbsp;jejich revíru, jsou dva cizí vetřelci, získal Huňáč se Zajícem přece jakýsi náskok. Neveliký sice, ale přece postačující k&nbsp;tomu, aby je stromy a&nbsp;křoviny zakryly, takže pronásledovatelé musili běžet jen po stopách, čímž se opět poněkud zdržovali. Ale to bude zakrátko zase vynahrazeno, neboť se už sběhl celý jejich houf a&nbsp;všichni se o&nbsp;překot hrnuli za prchajícími a&nbsp;všemožně jim nadbíhali.</p>

    <p class="MLP-text">Huňáč svírá v&nbsp;jedné ruce doutnající hubku, druhou rukou odstrkává větve houštiny z&nbsp;cesty. Pěna mu teče z&nbsp;rozevřených úst. Zajíc heká námahou, snaží se mu stačit. Silně krvácí. Téměř si urazil palec u&nbsp;nohy o&nbsp;vyčnívající kámen. Krvavá stopa teď usnadňuje stíhatelům pronásledování.</p>

    <p class="MLP-text">Opět se blíží hluk poštvaných lovců, dychtivých ztrestat opovážlivé vetřelce v&nbsp;honebním území mocné tlupy.</p>

    <p class="MLP-text">Huňáč vyrazil ze sebe podivný skřek.</p>

    <p class="MLP-text">Málem by byl i&nbsp;se Zajícem vletěl na povalujícího se nosorožce. Mohutné zvíře se kupodivu mrštně postavilo na nohy, ale než mohlo zaútočit, oba prchající lovci se mihli kolem něho a&nbsp;vrazili mezi houštiny jako poranění kanci.</p>

    <p class="MLP-text">Vzápětí byla pozornost nosorožce vzbuzena přibíhajícími lovci. Hlavu skloněnou k&nbsp;zemi, oba dlouhé rohy na nose výhružně napřaženy, nohy zaryty do země&nbsp;– tak uvítal hrozný nosorožec Hada a&nbsp;ostatní jeho překvapené druhy.</p>

    <p class="MLP-text">Co se zde potom událo, Huňáč ani Zajíc nevěděli. Jen slyšeli užaslé výkřiky a&nbsp;strašné zaúpění.</p>

    <p class="MLP-text">Stíhačský houf, naraziv na divokého tlustokožce, rozptýlil se po lese. Ustrašenými signály se dorozumíval a&nbsp;opět spojoval dohromady. Jen Had s&nbsp;třemi společníky neúnavně pokračoval v&nbsp;pronásledování.</p>

    <p class="MLP-text">Krvavá stopa vedla k&nbsp;nedaleké Sázavě.</p>

    <p class="MLP-text">Bez rozmýšlení se vrhli všichni do řeky. Na druhé straně pak bedlivě prohledávali pobřeží, aby našli pokračující stopy.</p>

    <p class="MLP-text">„Aha! Nevystoupili přímo naproti! Chtějí nás splést!“ volal Had. „Musíme za nimi tuhle kousek po vodě, známe takové chytračiny!“</p>

    <p class="MLP-text">Skupina stíhačů se jala hledat krvavé stopy, pátrajíc podél pravého břehu řeky směrem po proudu. Za chvíli zmizeli.</p>

    <p class="MLP-text">Pak někdo zahvízdal v&nbsp;husté koruně staré vrby na levém břehu řeky jako hlídající svišť.</p>

    <p class="MLP-text">Se zvoláním: „Vzduch je čistý!“ seskočil dolů&nbsp;– Huňáč.</p>

    <p class="MLP-text">Z&nbsp;nitra vykotlané vrby vylezl Zajíc.</p>

    <p class="MLP-text">Tvářili se spokojeně. Stíhači si nevšimli staré vrby a&nbsp;zaběhli někam daleko na druhém břehu.</p>

    <p class="MLP-text">„Heleme!“ radoval se Huňáč a&nbsp;plácal se do stehen.</p>

    <p class="MLP-text">„Hahahaha!“ smál se Zajíc a&nbsp;stříhal ušima.</p>

    <p class="MLP-text">Hadova družina nemá dobré stopaře.</p>

    <p class="MLP-text">Oba se ještě jednou rozhlédli, a&nbsp;když nic podezřelého neviděli ani neslyšeli, vstoupili do vody.</p>

    <p class="MLP-text">„Počkej ještě,“ řekl opatrně Huňáč a&nbsp;poslouchal. „Vracejí se! Skryjme se…!“</p>

    <p class="MLP-text">Už neměli ani kdy, aby vyhledali nějaký úkryt.</p>

    <p class="MLP-text">Huňáč se tedy skrčil do vody; jen hlava a&nbsp;ruka s&nbsp;hubkou mu vyčnívala nad hladinou. Zajíc učinil podobně, ale zahlédl ještě, jak čtyři stíhači na druhé straně řeky vystoupili z&nbsp;křovin na břeh. Ještě štěstí, že tu bylo ve vodě několik velkých balvanů, mezi nimiž proudila voda. Jinak by se bývali jistě prozradili.</p>

    <p class="MLP-text"><span>Najednou Zajíc pocítil, jak ho Huňáč tahá ve vodě za nohu. Co chce?</span></p>

    <p class="MLP-text">Zdá se, že jsou skoro už jakoby chyceni. Čtyři lovci na břehu pozorně prohlížejí řeku i&nbsp;pobřeží, takže jim nic neujde. Je jim nejspíše velice divné, kam zmizeli prchající lovci. Zajíc vystrkuje z&nbsp;vody jen nos a&nbsp;myslí si, že o&nbsp;něj tady právě stíhači zakopnou, až se budou brodit nazpět. O&nbsp;jé, bude to těžký zápas, dva proti čtyřem! Nu, konec, vy krásné lovy na širých stepích…!</p>

    <p class="MLP-text">Huňáč opět zatahal Zajíce za nohu.</p>

    <p class="MLP-text">Hle, Huňáč k&nbsp;sobě přitahuje plovoucí olšinu, která tu uvázla mezi balvany. Zajíc rychle chápe a&nbsp;již oba lovci, zakrývajíce si hlavy plovoucím keřem, vstupují do větší hloubky. Doutnající hubku nabodli na ulomený pahýl.</p>

    <p class="MLP-text">Po hladině Sázavy pluje klidně polopotopený olšový keř.</p>

    <p class="MLP-text">Stíhači nenašli ani nejmenší stopy na pravém břehu a&nbsp;rozhodli se přejít řeku nazpět, aby znova hledali poslední stopy.</p>

    <p class="MLP-text">Had řekl: „Jsou chytří. Vždyť oni zůstali na levém břehu!“ a&nbsp;s&nbsp;pozdviženou sekyrou přecházel řeku směrem k&nbsp;balvanům, kde právě před chvilkou ještě prodlévali Huňáč se Zajícem.</p>

    <p class="MLP-text">Plovoucí olšina je už dosti daleko&nbsp;– co by kamenem dohodil…</p>

    <p class="MLP-text">Na břehu bystrý Had brzo zpozoroval krev u&nbsp;staré vrby.</p>

    <p class="MLP-text">Nerozmýšleje se uhodil sekyrou do vrby, až to zadunělo. Pohlédl do dutiny&nbsp;– nic! Jen loužička čerstvé krve svědčila, že zde raněný nedávno pobýval!</p>

    <p class="MLP-text">„Někdo byl na té vrbě!“ vypátral jeden z&nbsp;lovců podle několika přelomených větviček.</p>

    <p class="MLP-text">Nedočkavě hledali dále, nevedou-li nějaké stopy od vrby podél břehu, ale nenašli ani nejmenší známky. Neprozřetelně si tu sami našlapali.</p>

    <p class="MLP-text">„Řeku nepřešli a&nbsp;zde v&nbsp;té vrbě končí jejich stopy!“ tak souhlasně vyjadřovali čtyři stíhači výsledek svého pátrání.</p>

    <p class="MLP-text">Padla na ně hrůza z&nbsp;tajemného a&nbsp;nevysvětlitelného.</p>

    <p class="MLP-text">Kam zmizeli?</p>

    <p class="MLP-text">Čtyři lovci klečí v&nbsp;trávě pod vrbou s&nbsp;hlavami proti sobě obrácenými. Pohlížejí si strnule do očí, jako činí někdy zvířata ve chvíli usilovného napětí. Výteční stopaři, kteří dovedou běžet po stopě tři dny, aniž ji ztratí – jsou u&nbsp;vyjevení.</p>

    <p class="MLP-text">Tohle je nad jejich chápavost.</p>

    <p class="MLP-text-bez1radku">Mlčí chytrý Had, nemluví zkušený Čáp, mlčí silný Býk, nemluví bystrý Ostříž… Jen ušima stříhají.</p>
  </div>
</body>
</html>
