<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lovci_mamutu-13</title>
  <link href="../Styles/lovci_mamu_idstyles.css" rel="stylesheet" type="text/css" />
</head>

<body id="lovci_mamutu" xml:lang="cs-CZ">
  <div>
    <p class="MLP-uroven2-kapitola" id="toc_marker-2-3">Boj s&nbsp;medvědem</p>

    <p class="MLP-text-bez1radku">Na skalním výstupku před jeskyní sedí Rváč. Dívá se do údolí osvětleného měsícem a&nbsp;hlídá. Očekává vlky. Ale vlci se zatím drží pořád ještě v&nbsp;dálce. Nablízku se nic nehýbá, nic není slyšet. Jen sova někdy zahouká.</p>

    <p class="MLP-text">Rváč si tiše pomručuje, jako by sám sobě něco povídal. Je nespokojený s&nbsp;dnešním neúspěšným lovem. Nebýt lumíků, ani by byl nic nepřinesl… A&nbsp;to chtěl být náčelníkem? Odplivl si.</p>

    <p class="MLP-text"><span>Položil si oštěp na kolena a&nbsp;rozvázal si šňůrku na krku. Vzal do ruky malý kostěný amulet, stáhl jej ze šňůrky a&nbsp;chvíli jej ohmatával. Cítil v&nbsp;prstech čarovné rýhy kouzelného obrazce na hladké ploše amuletu. Měl mu zabezpečit zdar lovu&nbsp;– a&nbsp;zatím se mu bude celá tlupa vysmívat, až ti kluci vyžvaní, jak jim vzal lumíky! Znovu si odplivl.</span></p>

    <p class="MLP-text">Hodil amulet na zem, dupal po něm a&nbsp;tloukl do něho oštěpem.</p>

    <p class="MLP-text">„Nechci takové nanicovaté kouzlo!“ bručel si pro sebe zlobivě.</p>

    <p class="MLP-text">Pak se mu zazdálo, že zaslechl nějaký zvířecí hlas. V&nbsp;okamžiku ztuhl a&nbsp;bez pohybu naslouchal.</p>

    <p class="MLP-text">Bylo však zase ticho. Rváč se upokojil a&nbsp;usedl zas na skalisko. Ale za chvíli k&nbsp;němu větřík zanesl jakési podivné zamručení nebo zachrochtání. Asi se tu potuluje nějaké zvíře. Nutno se připravit.</p>

    <p class="MLP-text">Rváč vlezl na okraj jeskyně. Chtěl vyhledat svou pádnou kamennou palici a&nbsp;vyzbrojit se jí. Ale nenašel ji&nbsp;– lovci na ní leží. Musil by je budit, a&nbsp;to by ho jistě při tom leckterý kopl do břicha. Nechá je tedy a&nbsp;vrátí se na hlídku. Však mu oštěp postačí!</p>

    <p class="MLP-text">Klidné chrápání spáčů plnilo jeskyni a&nbsp;ztrácelo se do neznámých prostorů krápníkové chodby. Na chvíli se ozvalo hlasité řezavé chrápání nějakého nepokojného spáče.</p>

    <p class="MLP-text">„Aha, Tlusťoch bojuje s&nbsp;vlky nebo s&nbsp;medvědem!“ pomyslil si odcházející Rváč. Věřil jako všichni tehdejší lidé, že živé sny jsou pravdivou skutečností. „Ten bude ráno vypravovat, co všecko jeho duch v&nbsp;noci prožil!“</p>

    <p class="MLP-text">Rváč pohlédl venku na nízko se klonící měsíc.</p>

    <p class="MLP-text">„Brzy půlnoc!“ řekl si a&nbsp;usedl na své místo.</p>

    <p class="MLP-text">Podřimoval.</p>

    <p class="MLP-text">Tu z&nbsp;jeskyně vyšli dva kluci. Postavili se u&nbsp;vchodu. Rváč je ucítil a&nbsp;protrhl se z&nbsp;dřímoty.</p>

    <p class="MLP-text">„Hybaj tamhle za skalku!“ obořil se na rozespalé kňourající hochy, kteří chtěli znečistit vchod u&nbsp;jeskyně.</p>

    <p class="MLP-text">Hoši poodešli stranou. Jeden klopýtl a&nbsp;zachytil se velikého keře jalovce, takže neupadl. Ale přece zděšeně zaječel.</p>

    <p class="MLP-text">Za keřem se pozvedl do ohromné výše jakýsi obludný netvor, funící a&nbsp;hekající.</p>

    <p class="MLP-text">Klučina leknutím zavrávoral. Neviděl v&nbsp;stínu keře sráz dolů a&nbsp;skulil se s&nbsp;ječivým vřeskem po skalisku přímo do ostružin.</p>

    <p class="MLP-text">Druhý klučík se ze strachu přitiskl do skalní štěrbiny, že ho tam nebylo ani vidět. To také bylo nejlepší, co mohl učinit. I on zahlédl veliké zvíře v&nbsp;tmavém obryse proti obloze a&nbsp;v&nbsp;hrozné bázni si teď zakryl oči rukama. Už nevidí příšeru. Už tu není&nbsp;– domnívá se bláhově a&nbsp;ani nedutá.</p>

    <p class="MLP-text">Rváč přiskočil, aby spatřil, co se děje. Oštěp mu vyklouzl z&nbsp;ruky a&nbsp;v&nbsp;stínech kamení nebylo vidět, kam zapadl. Není kdy hledat jej ve tmě. Rváč jen roztáhl paže, jako by jimi mohl odvrátit neznámé nebezpečí.</p>

    <p class="MLP-text">Na tři kroky před Rváčem ožil veliký balvan, který tam dřív nebyl. Balvan sebou hýbá, kolébá se, natahuje se a&nbsp;kroutí…</p>

    <p class="MLP-text">„Medvěd!“ vykřikl lovec a&nbsp;prchá do jeskyně.</p>

    <p class="MLP-text">Ve vchodu se srazil s&nbsp;dvěma lovci, kteří už vylézali, probuzeni ječivým výkřikem polekaného hocha.</p>

    <p class="MLP-text"><span>Veliký jeskynní medvěd, mnohem větší, nežli jsou medvědi nynější, očichává stopy krve, vedoucí k&nbsp;ležení. Čerstvý pach krve ho upoutal tak, že neskočil hned na Rváče, jehož jistě blízko sebe uviděl.</span></p>

    <p class="MLP-text"><span>Rváč už vletěl do jeskyně a&nbsp;všecky zburcoval, že k&nbsp;nim leze strašný medvěd. Probuzení spáči nevěděli, co se děje, a&nbsp;zmateně hledali poházené zbraně. Jeden druhému se ve tmě pletl.</span></p>

    <p class="MLP-text">Běda, že nemají oheň! Dostane-li se přesilná šelma k&nbsp;nim do jeskyně, bude hrozné zápasit s&nbsp;ní v&nbsp;těsné prostoře. Běda, běda!</p>

    <p class="MLP-text">Ženy vzdychají a&nbsp;děti ustrašeně vzlykají.</p>

    <p class="MLP-text">Nejstatečnější lovci obsadili vchod do jeskyně. Vystrkují hroty oštěpů a&nbsp;pádné sekyry, aby zastrašili nevítaného vetřelce.</p>

    <p class="MLP-text">Rváč prozradil, že dva kluci, Piplák a&nbsp;Brouček, jsou venku.</p>

    <p class="MLP-text">Tlupa se ulekla.</p>

    <p class="MLP-text">Vlčí dráp a&nbsp;Mamutík odstrčili lovce u&nbsp;vchodu a&nbsp;vystoupili z&nbsp;jeskyně. Opatrně se rozhlédli a&nbsp;pátrali po chlapcích. Neviděli žádného, jen slyšeli jednoho naříkat. Jeho bědování se ozývalo zdola, kam klučina spadl do ostružin.</p>

    <p class="MLP-text">Šli za voláním, aby hocha zachránili. Najednou vykoukl měsíc z&nbsp;mráčků a&nbsp;lovci spatřili medvěda. Málem by do něho vrazili. Medvěd slídil čumákem u&nbsp;země a&nbsp;olizoval stopy krve. Schrupl i&nbsp;nějakou tu pohozenou kost i&nbsp;odpadky vnitřností.</p>

    <p class="MLP-text">Teď uviděl před sebou oba muže. Pozdvihl se v&nbsp;celé své strašné velikosti a&nbsp;s&nbsp;tělem kupředu nachýleným a&nbsp;s&nbsp;otevřenou tlamou se na ně řítil. Statečný Mamutík neměl na stráni dost příhodného místa k&nbsp;těžkému zápasu, proto jen ťal po hrozící tlapě sekyrou a&nbsp;uskočil do temného stínu.</p>

    <p class="MLP-text"><span>Vrazil zrovna na přikrčeného tam Broučka. Popadl ho za ruku a&nbsp;táhl klučinu co nejrychleji k&nbsp;jeskyni. Ale medvěd byl hbitý a&nbsp;mávl po Broučkovi huňatou tlapou, ozbrojenou strašnými drápy. Mamutík to při měsíčním svitu uviděl a&nbsp;obětavě chránil hocha vlastním tělem.</span></p>

    <p class="MLP-text">Medvědí tlapa srazila vztyčenou lovcovu sekyru k&nbsp;zemi a&nbsp;strhla vlčí kožešinu, kterou měl Mamutík přivázanou řemenem na sobě&nbsp;– drápy poškrábaly neohroženého lovce na zádech. Že medvěd nesrazil Mamutíka k&nbsp;zemi, o&nbsp;to měl zásluhu věrný Vlčí dráp, který v&nbsp;tom okamžiku zasadil šelmě těžkou ránu palicí.</p>

    <p class="MLP-text">Mamutík s&nbsp;Broučkem vklouzli do jeskyně.</p>

    <p class="MLP-text">Mamutík nedbal svého nevelkého zranění a&nbsp;hned se chystal na pomoc osamělému Drápovi. Ale ten už právě také vrazil do jeskyně, následován rozlícenou šelmou.</p>

    <p class="MLP-text">Několik oštěpů se napřáhlo proti medvědovi, avšak medvěd je všecky hravě srazil a&nbsp;vřítil se dovnitř. Strašnými tlapami dával rány na všecky strany a&nbsp;hned se někteří lovci váleli po zemi. Ženy s&nbsp;dětmi zděšeně prchaly chodbou dozadu. Jejich ječivé bědování a&nbsp;útoky lovců rozdráždily medvěda k&nbsp;zuřivosti.</p>

    <p class="MLP-text">Lovci teď bojovali o&nbsp;život a&nbsp;smrt. Tísnili se v&nbsp;neveliké jeskyni a&nbsp;nemohli dobře uhýbat medvědovým útokům, zvláště když byli skoro v&nbsp;úplné tmě. Jen když se u&nbsp;východu z&nbsp;jeskyně poněkud uvolnilo, problesklo sem trochu matného světla zapadajícího měsíce.</p>

    <p class="MLP-text">Nářek raněných přivádí bojující lovce v&nbsp;zoufalství. Běsnící šelma je snad všechny rozsápe. Nelze se jí ubránit. Těžké kamenné sekyry jsou v&nbsp;jeskyni skoro nepotřebné. Lovci jimi narážejí o&nbsp;strop a&nbsp;medvědu neublíží.</p>

    <p class="MLP-text">Mamutík upadl přes raněného lovce a&nbsp;zlomil oštěp. Je bezbranný.</p>

    <p class="MLP-text">„Oštěp, oštěp!“ křikl Mamutík, ale žádný lovec mu nepodává novou zbraň. Každý potřebuje svou k&nbsp;obraně.</p>

    <p class="MLP-text">Přikrčen ke stěně jeskyně stojí tu ustrašený Kopčem a&nbsp;téměř bez dechu pozoruje strašný noční zápas. K&nbsp;nohám se mu skulil raněný lovec. Kopčem se shýbl a&nbsp;hmatá po jeho pažích. Raněný drží v&nbsp;jedné ruce oštěp. Kopčem mu jej chtěl vzít, avšak raněný svírá zbraň křečovitě. Ale když se Kopčem zakousl do jeho ruky, zaťaté prsty povolily a&nbsp;hoch vytáhl oštěp z&nbsp;uvolněné dlaně.</p>

    <p class="MLP-text">Kde je Mamutík? Kde je?&nbsp;–</p>

    <p class="MLP-text">Tu se mihl u&nbsp;východu z&nbsp;jeskyně.</p>

    <p class="MLP-text">Medvěd drtil silným chrupem paži kteréhosi lovce a&nbsp;bezbranný Mamutík, pohrdaje v&nbsp;zoufalství životem, vrhl se zezadu medvědu na krk holýma rukama a&nbsp;veškerou silou ho škrtil. Ohromná šelma ovšem sotva ucítila útok Mamutíkův a&nbsp;jen se po něm otočila. Nu, aspoň přitom pustila z&nbsp;tlamy paži nešťastného lovce.</p>

    <p class="MLP-text">Mamutík šlápl potmě na nějaký kámen.</p>

    <p class="MLP-text">Rychle jej uchopil, a&nbsp;drže jej v&nbsp;pěsti, bušil jím do medvěda&nbsp;– ovšem s&nbsp;malým účinkem. Pouhá síla pěsti nestačí na mohutné zvíře a&nbsp;rozvášněný lovec je ve velkém nebezpečí, že bude tlapou medvěda sražen.</p>

    <p class="MLP-text">„Mamutíku, oštěp!“ křikl Kopčem a&nbsp;podal Mamutíkovi dobrý jasanový oštěp. Ale už se musel uhnout, neboť medvěd i&nbsp;lovci by ho byli povalili.</p>

    <p class="MLP-text">„Utečte všichni!“ rozkázal vtom silným hlasem Houžňák. „Marný boj!“</p>

    <p class="MLP-text">Ženy odtáhly Huňáče do zadní chodby; medvědova tlapa zasáhla jeho hlavu, že se mu obličej všecek zalil krví.</p>

    <p class="MLP-text">Zdálo se, že zápas s&nbsp;medvědem skončí smrtí všech lovců, jestliže z&nbsp;jeskyně neprchnou. A&nbsp;medvěd, jako by věděl, že by se lovci mohli zachránit útěkem, pořád stál blízko u&nbsp;vchodu, takže nikdo nemohl proklouznout. Ani kdyby utekli dál do krápníkové chodby, neušli by zhoubě. Medvěd byl v&nbsp;jeskyni ve zřejmé výhodě a&nbsp;lovci se jen chabě bránili jeho divokým útokům. Už nikdo na medvěda neútočil. Jen pomyšlení, že po nich by medvěd napadl i&nbsp;ženy a&nbsp;děti, ukryté vzadu, udržovalo muže ještě v&nbsp;boji.</p>

    <p class="MLP-text">Medvěd krvácel z&nbsp;mnohých ran, ale všecky byly jen lehké a&nbsp;dosud ho znatelně neoslabily.</p>

    <p class="MLP-text">Však ještě nebyl konec. Houžňákovi, Drápovi a&nbsp;Mamutíkovi se podařilo obstoupit medvěda blízko východu, kde bylo trochu světla.</p>

    <p class="MLP-text">Houžňák znovu přikazoval ostatním lovcům, aby se skryli. Chtěl mít více místa k&nbsp;poslednímu pokusu o&nbsp;zdolání medvěda.</p>

    <p class="MLP-text">V&nbsp;té chvíli se Drápovi podařilo vrazit medvědovi oštěp hluboko do břicha. Medvěd strašlivě zařval, až se jeskyně třásla a&nbsp;vzteklý rachot hřměl temnou chodbou jako bouře. Houžňák i&nbsp;Dráp zaleknuti ucouvli.</p>

    <p class="MLP-text">Medvěd se obrátil proti Mamutíkovi, stojícímu u&nbsp;východu, a&nbsp;tím se dostal do světla. Rozevřel tlamu a&nbsp;rozpřáhl přední tlapy. Teď šlo Mamutíkovi o&nbsp;život! Statečný lovec, opřený nohou o&nbsp;stěnu, připravil si oštěp v&nbsp;obou rukou. A&nbsp;velikánský medvěd již na něho padl, aby ho rozmačkal.</p>

    <p class="MLP-text">V&nbsp;tom okamžiku vrazil Mamutík ostrý oštěp do otevřené medvědovy tlamy veškerou silou, jakou vládl. Netrefil rovnou do chřtánu, nýbrž&nbsp;– jsa trochu přikrčen&nbsp;– zabodl hrot vzhůru, medvědu do patra v&nbsp;tlamě. Jen taktak při tom proklouzl podél stěny jeskyně, že ho medvěd nerozdrtil. Ani neměl kdy oštěp z&nbsp;rány vytáhnout.</p>

    <p class="MLP-text">Medvěd se počal válet po zemi za strašného řevu. Pokoušel se vytáhnout tlapami zabodnutý oštěp a&nbsp;zlomil jej přitom.</p>

    <p class="MLP-text">Zabodnutý kus oštěpu se mu vzpříčil v&nbsp;tlamě, takže ji medvěd nemohl zavřít. Čím více tlamu zavíral, tím hlouběji mu hrot vnikal do hlavy. Bolestí šílený medvěd mlátil tlapami a&nbsp;házel sebou po zemi. Lovcům už nevěnoval pozornost. Marně se namáhal osvobodit se od vzpříčeného kusu oštěpu v&nbsp;tlamě.</p>

    <p class="MLP-text">Lovci brzy poznali, že šťastná Mamutíkova rána rozhodla zoufalý zápas v&nbsp;jejich prospěch. V&nbsp;slabém světle posledních měsíčních paprsků viděli, jak sebou medvěd na zemi bezmocně zmítá; rychle nabyli opět sebedůvěry. Číhali ostražitě, a&nbsp;kdykoli řvoucí medvěd chvilku odpočíval, uhodili ho sekyrou nebo bodli oštěpem.</p>

    <p class="MLP-text">Zdálo se, že si medvěd těchto ran ani nevšímá, přece však již víc a&nbsp;víc ochaboval a&nbsp;slábl ztrátou krve. Lovci využili vhodných chvilek oddychu, odnesli raněné druhy do zadní chodby a&nbsp;odevzdali je tam ženám.</p>

    <p class="MLP-text">Boj trval ještě dlouho. Chvílemi lovci myslili, že netvor je už <span>mrte</span>v, když se nehýbal a&nbsp;ztichl, avšak zuřivá šelma měla tuhý život. Houžňák už jednou bezstarostně chytil medvěda za huňatý kožich, ale podrážděný medvěd sekl zadní nohou zrovna nad jeho sehnutou hlavou.</p>

    <p class="MLP-text">Konečně byl opravdu mrtev a&nbsp;už se nepohnul.</p>

    <p class="MLP-text">Lovci v&nbsp;jeskyni pozdravili vítězství ohlušujícím jásotem. Ženy i&nbsp;děti se vrátily z&nbsp;krápníkového úkrytu a&nbsp;všichni si zhluboka oddychli. Jeskyně hlučela hlaholem.</p>

    <p class="MLP-text">„Hoja, heja, hejsa…!“</p>

    <p class="MLP-text">Vůdce Houžňák poručil ticho a&nbsp;spát až do rána.</p>

    <p class="MLP-text">Tlupa ztichla. Děti se schoulily k&nbsp;ubitému medvědu a&nbsp;hrály si v&nbsp;jeho kožichu. Lízaly krev na jeho ranách. Po vzrušujícím nočním boji vše ponenáhlu znovu usínalo. I&nbsp;sténání raněných utichlo.</p>

    <p class="MLP-text">Zvenčí bylo slyšet slabé kňourání.</p>

    <p class="MLP-text">Mamutík, lehce raněný, vylezl z&nbsp;jeskyně a&nbsp;šel po hlase. Za chvíli přinesl malého Pipláka, prochladlého a&nbsp;pláčem úplně vysíleného, a&nbsp;položil ho k&nbsp;mámě.</p>

    <p class="MLP-text">Paprsek vycházejícího slunce našel v&nbsp;jeskyni loveckou tlupu ponořenou v&nbsp;uklidňující spánek.<a id="x.35241"></a></p>
  </div>
</body>
</html>
