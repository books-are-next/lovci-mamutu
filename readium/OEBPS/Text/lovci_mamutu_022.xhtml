<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lovci_mamutu-19</title>
  <link href="../Styles/lovci_mamu_idstyles.css" rel="stylesheet" type="text/css" />
</head>

<body id="lovci_mamutu" xml:lang="cs-CZ">
  <div>
    <p class="MLP-uroven2-kapitola" id="toc_marker-3-1">Před Moravskou bránou</p>

    <p class="MLP-text-bez1radku">Tlupa přečkala v&nbsp;jeskyni dlouhou zimu. Zkusila mnoho hladu. Lovci se někdy po několik dnů vraceli s&nbsp;prázdnýma rukama a&nbsp;děti často žvýkaly staré kožešiny, aby oklamaly žaludek. I zlé vyrážky a&nbsp;vředy z&nbsp;oznobenin trápily tlupu. Nejhorší to bylo koncem zimy.</p>

    <p class="MLP-text">Když pak nastalo jaro a&nbsp;krajina se zazelenala, rozhodl se vůdce Houžňák, že se tlupa postěhuje. Někteří lovci často připomínali na poradách u&nbsp;ohniště, že odtud na východ je rozsáhlá země, nízká a&nbsp;rovinatá, kde se asi pasou hojná stáda sobů, koní a&nbsp;snad i&nbsp;mamutů. Země podobná zvěří bohaté nížině podyjské, na niž tlupa nemůže zapomenout. Na svých pochůzkách se lovci často zadívali z&nbsp;kopců do dálky na východ. Něco je tam silně táhlo. Byl to neuvědomělý lovecký pud, ale lovci o&nbsp;tom nepřemýšleli. Zde byla nouze a&nbsp;unavující pobyt v&nbsp;těsné jeskyni, na východě kynula naděje na hojnou kořist, na volný, toulavý život&nbsp;– tomu rozuměli.</p>

    <p class="MLP-text">Ženy napletly z&nbsp;jarního lýčí torby a&nbsp;z&nbsp;několika měkkých koží sešily vaky. Bude toho na pouti třeba. Těšily se, že zas jednou pořádně vyvětrají. V&nbsp;jeskyni byl velmi špatný vzduch. Ženy meškaly skoro pořád v&nbsp;jeskyni a&nbsp;měly od puchu a&nbsp;kouře červené a&nbsp;zateklé oči, že už byly téměř poloslepé.</p>

    <p class="MLP-text">Kopčem s&nbsp;Veverčákem si také ušili pytlíky. Propíchali ostrým pazourkem dírky po okraji přeložené kůže a&nbsp;sešili pytlík hustým šněrováním na obou delších stranách; jedna kratší strana zůstala otevřená. Tu budou svazovat řemínkem; aby jej neztratili, provlekli jej dokola několika dírkami.</p>

    <p class="MLP-text">Kopčem předstoupil s&nbsp;hotovým míškem před Houžňáka:</p>

    <p class="MLP-text">„Kopčem ponese ohnivý kámen!“</p>

    <p class="MLP-text">Houžňák přikývl a&nbsp;dodal:</p>

    <p class="MLP-text">„Kde je ohnivý kámen?“</p>

    <p class="MLP-text">Nikdo v&nbsp;tlupě nevěděl. Ohnivý kámen je ztracen!</p>

    <p class="MLP-text">Kopčem se div nedal do pláče. Jak si na cestě roznítí oheň?</p>

    <p class="MLP-text"><span>Všichni hledali a&nbsp;přehrabovali kdeco v&nbsp;jeskyni, ale ohnivý kámen nikde. Byli velice mrzuti. Pamatují, jak je zle bez ohně a&nbsp;jak se radovali, když byl ohnivý kámen objeven. Teď si vyčítají, že nepamatovali lépe na zítřek. Vlastní nedbalostí ztratili nenahraditelný kámen.</span></p>

    <p class="MLP-text">Budou si tedy musit s&nbsp;sebou nést řeřavé uhlíky&nbsp;– jiné pomoci není. A&nbsp;kdyby jim uhlíky zhasly? Krušno pomyslit!</p>

    <p class="MLP-text">Kopčem, všecek nešťastný, hledal znova a&nbsp;znova. Sám sebe obviňoval, že nedal lépe pozor. Oj, kéž by jen našel ohnivý kámen! Jako oko v&nbsp;hlavě by jej střežil, nikdy by ho neztratil…</p>

    <p class="MLP-text">Jednoho slunného dne vyrazili.</p>

    <p class="MLP-text">Vůdce napřed, lovci za ním. Pak jdou ženy s&nbsp;dětmi. Ženy nesou všechen majetek tlupy. Každá má na zádech děcko nebo balík kožešin. I&nbsp;dívky nesou rance a&nbsp;vaky se sušeným masem. Vzadu jdou dva lovci jako stráž. Nesou jen své zbraně.</p>

    <p class="MLP-text">Povrch země je pokryt drobnými kvítky. Nesmírné množství sněženek, sasanek a&nbsp;fialek pokrývá stráně údolí a&nbsp;v&nbsp;skalnatých žlabech vykukují modré podléšky a&nbsp;žluté podběly, pozdravujíce se s&nbsp;fialovými zvonci konikleců a&nbsp;žlutými slunéčky hlaváčků a&nbsp;pampelišek výslunných pažitů. Rozsáhlé skupiny nádherných modrých hořců a&nbsp;bílých čemeřic pokrývají teplé stráně jako květové koberce. Mezi nimi se osaměle vztyčují sloupky tmavých jalovců. Mnohá místa mezi bělavými skálami svítí žlutým mechem, jako postříkaným ohnivou červení.</p>

    <p class="MLP-text">Země se rozjásala barvami vítajíc teplé sluníčko.</p>

    <p class="MLP-text">Vší té jarní krásy si putující lovci ani nevšímají. Květy nelze jíst, ať jsou sebekrásnější. Zato si velmi libují, že ještě nejsou komáři.</p>

    <p class="MLP-text">Večer se utábořili u&nbsp;malé říčky. Rozfoukali oheň z&nbsp;uhlíků, které si nesli v&nbsp;poloztrouchnivělém pařízku. Lovci přinesli k&nbsp;ohni tři zajíce a&nbsp;pár kachen, hoši půl košíku vajec. Děvčata nasbírala šťavnatý, občerstvující salát z&nbsp;jarního listí.</p>

    <p class="MLP-text">Deštík zahnal všecky pod kožešinové přikrývky.</p>

    <p class="MLP-text">Třetího dne cesty k&nbsp;východu se krajina změnila. Vrchy přestávaly, pahorkatina se mírnila. Tlupa se dostala do příjemné, jen málo zvlněné roviny.</p>

    <p class="MLP-text">Otisky stop v&nbsp;půdě svědčí, že je tu dosti zvěře. Do dálky se táhnou stepní lučiny, zelené svěží travičkou. Je tu ráj pro divoké koně a&nbsp;jiná stepní zvířata. Nadobro mizí skalnaté hřebeny, jež dosud ztěžovaly tlupě cestu, a&nbsp;také nekonečné lány bledě zeleného, liliového sobího lišejníku. Jen tu a&nbsp;tam se ještě objevují nízké březové a&nbsp;olšové lesíky. Malé stromky, řídce roztroušené, nepřekážejí ani zvěři, ani lidem.</p>

    <p class="MLP-text">Vůdce naléhal, aby tlupa táhla ještě dva tři dny dále. Ukazoval na zasněžené pásmo vysokých hor vlevo i&nbsp;na hory vpravo. Mezi nimi širá krajina, nízká a&nbsp;mírně pahorkatá, tvoří údolní bránu, kterou jistě procházejí četná stáda. Jinou cestu nemají. Tam bude najisto bohaté loviště, jež se vyrovná dyjskému pod pavlovskými kopci.</p>

    <p class="MLP-text">U&nbsp;rozsáhlé luční tůně se to hemží vodním ptactvem. Když se tlupa přiblížila, zvedají se hejna labutí, hus a&nbsp;kachen. Čírky a&nbsp;potápky rejdí ještě po lesklé hladině; jejich volání úú&nbsp;– hú&nbsp;– ú! se mísí do skřeku svižně poletujících racků.</p>

    <p class="MLP-text">Tlupa přebrodila několik větších i&nbsp;menších říčních ramen, jež se tu křivolace vinou nížinou. Vyhnula se bažinám a&nbsp;postupuje podél Bečvy do proslulé Moravské brány, spojující severní země oderské se zeměmi dunajskými. Veliká to průchodní cesta lidstva ve střední Evropě od dávného pravěku.</p>

    <p class="MLP-text">Však tu tlupa objevila i&nbsp;staré stopy putujících lovců.</p>

    <p class="MLP-text">Třeba postupovat opatrně. Nebudou tu sami.</p>

    <p class="MLP-text-bez1radku--12-0">Známá trojice, Kopčem, Veverčák a&nbsp;Sova, byla jako výzvědná hlídka hodně vpředu.</p>

    <p class="MLP-text">Vyšli na malý pahorek a&nbsp;rozhlíželi se po krajině. Jejich pozornost upoutal zvláštní mrak, vznášející se nízko nad zemí. Zdá se, že se rychle blíží právě k&nbsp;nim. Žlutavá barva je mátla. Co je to?</p>

    <p class="MLP-text">Mrak je hnán silným větrem a&nbsp;jeho řídké kotouče se ve výši úplně rozplývají; zato při zemi je hustý, hnědý a&nbsp;hodně tmavý.</p>

    <p class="MLP-text">„Sobi, sobi!“ vykřikl Sova v&nbsp;radostném vzrušení a&nbsp;oba hoši mu hned přizvukovali.</p>

    <p class="MLP-text">Honem k&nbsp;tlupě!</p>

    <p class="MLP-text">Je třeba připravit se na veliký lov.</p>

    <p class="MLP-text">V&nbsp;tlupě vzbudila nenadálá zpráva o&nbsp;sobím stádu rozruch. Lovci byli okamžitě pohotově a&nbsp;rozestoupili se, jak Houžňák přikázal.</p>

    <p class="MLP-text">Mračno vzrůstá a&nbsp;rychle se blíží. Již je slyšet i&nbsp;hlomozný dupot běžících zvířat. Veliké stádo splašených sobů se řítí po planině jako prudká bouře.</p>

    <p class="MLP-text">Sta a&nbsp;sta tenkých, ale tvrdých, tuhých nohou tepe půdu v&nbsp;rachotivém dusotu. Sobi jsou sraženi v&nbsp;hustém davu a&nbsp;ženou se ve zmatku vpřed. Jejich rozvětvené parohy se zdají nerozlučně spleteny v&nbsp;nepřehlednou houšť. Hnědé hřbety zvířat vyskakují a&nbsp;vlní se v&nbsp;divém pohybu. Mračno prachu víří do veliké výše a&nbsp;zakrývá již půl oblohy.</p>

    <p class="MLP-text">Vůdčí samice sobího stáda není v&nbsp;popředí. Ztratila se v&nbsp;hemživém stádu jako vraní pero zaváté vichřicí do hlubokého lesa.</p>

    <p class="MLP-text">Bezradní sobi prchají v&nbsp;šíleném strachu před svým nepřítelem&nbsp;– před člověkem.</p>

    <p class="MLP-text">Vlčí dráp, Ukmas, Zajíc a&nbsp;Sova se již dostali z&nbsp;boku do stáda a&nbsp;svými sekyrami a&nbsp;oštěpy řádí v&nbsp;hustém sobím davu. Křičí v&nbsp;lovecké vášni ze všech sil, až jim v&nbsp;otevřených ústech svítí silné chrupy.</p>

    <p class="MLP-text">Dva sobi jsou zabiti, několik silně poraněno a&nbsp;jeden, zasažen Drápovým šípem, byl dobit kamennými palicemi.</p>

    <p class="MLP-text">Úspěch rozněcoval k&nbsp;novému pronásledování.</p>

    <p class="MLP-text">Ale teď se stádo vpředu zastavuje. Sobi se tlačí, splašeně vyskakují do výše a&nbsp;obracejí se stranou podél houštin.</p>

    <p class="MLP-text">Z&nbsp;trávy před sobím stádem se totiž náhle zvedlo několik lovců. Mezi nimi je i&nbsp;silný Mamutík, i&nbsp;Houžňák, vůdce tlupy. Lovci vyskočili ze skryté zálohy, když sobi doběhli až blízko k&nbsp;nim, a&nbsp;teď s&nbsp;řevem a&nbsp;lomozem ženou překvapené stádo nazpět.</p>

    <p class="MLP-text">Slavný je to den velikého lovu! Tlupa pobije mnoho zvěře. Jasanové oštěpy, na hrotech opálené a&nbsp;pečlivě ohlazené, jen kmitají vzduchem. Šťastní lovci se vrhají na raněná zvířata, hltavě pijí řinoucí se krev a&nbsp;opět jdou v&nbsp;nový boj, v&nbsp;nové kořistění.</p>

    <p class="MLP-text"><span>Sobi se nakonec rozdělí na dva proudy a&nbsp;prchají stranou. Ale i&nbsp;tu přibíhají ženy a&nbsp;děti, mávají větvemi a&nbsp;ječivým křikem honí polekané a&nbsp;bezradné soby zase vstříc oštěpům a&nbsp;palicím rozohněných lovců.</span></p>

    <p class="MLP-text">Uštvaní sobi se posléze přece rozprchávají do širých dálek. Jejich hlomozný dusot tichne. Mračno prachu se rozplývá. Přestává křik a&nbsp;zmatek.</p>

    <p class="MLP-text">Na planině se sbírá lovecká tlupa a&nbsp;s&nbsp;vítězným jásotem snáší svému vůdci dnešní hojnou kořist.</p>

    <p class="MLP-text">Hrabivý Houžňák, opřen o&nbsp;svůj zkrvavený oštěp, dívá se s&nbsp;úsměvem na pobité soby. Jaká to hojnost masa pro všechny!</p>

    <p class="MLP-text">Nyní nastanou dny neustávajícího jídla, dny blahobytu a&nbsp;radostného veselí.</p>

    <p class="MLP-text">Houžňák vykřikl rachotivě heslo a&nbsp;ukázal oštěpem na úlovky.</p>

    <p class="MLP-text">Na to znamení se všichni vrhli na kořist.</p>

    <p class="MLP-text">Obratně stahují tučné soby. Používají sice jen ostré pazourkové úlomky, ale krájejí jimi, škrábou a&nbsp;rozdělují maso velmi dobře.</p>

    <p class="MLP-text">Ženy a&nbsp;děti se rozběhly na dříví. Starý lovec Huňáč, ustavičně rozšklebený, rozdmýchává oheň z&nbsp;doutnající hubky. Odevzdal mu ji Kopčem, který oheň přechovává jako drahocenný poklad v&nbsp;dutině vyhnilého dřeva.</p>

    <p class="MLP-text">Zruční lovci několika řezy vykuchali prvého soba. Játra, ještě trochu teplá, podali náčelníkovi.</p>

    <p class="MLP-text">Houžňák se s&nbsp;chutí zakousl do masa. Pazourkovým nožem si odřízl před ústy velký kus a&nbsp;chtivě žvýkal.</p>

    <p class="MLP-text">Mamutík, Dráp, Zajíc, Rváč a&nbsp;ostatní muži se rozdělili o&nbsp;žaludek a&nbsp;střeva. Každý si uřízl kus.</p>

    <p class="MLP-text">Huňáč už zatím soba čtvrtil a&nbsp;nedočkavostí mu tekou po bradě sliny.</p>

    <p class="MLP-text">Křivý roh ostrým kamenem oškrabuje staženou kůži. Vlčice a&nbsp;Lasička mu pomáhají. Podivuhodně zručně drhnou ze sobí kůže zbytky masa a&nbsp;tuku širokou sobí lopatkou. Kůži si přidržují nohama.</p>

    <p class="MLP-text">Vtom Huňáč odložil odříznutou sobí hlavu stranou a&nbsp;zavolal: „Drápe, parohy!“</p>

    <p class="MLP-text">Dráp chtěl zvednout sobí hlavu, ale Mamutík ho předešel.</p>

    <p class="MLP-text">„Mamutík sám řezat parohy!“ řekl a&nbsp;usedl k&nbsp;sobí hlavě.</p>

    <p class="MLP-text"><span>Byl právem pyšný na své umění. Nikdo nedovedl odřezat parohy a&nbsp;kosti jako on. Vynalezl totiž nový a&nbsp;rychlý způsob. Dříve, za starého náčelníka, odřezávali parohy pracně obyčejnými pazourkovými úlomky. Jednou na to Mamutík místo kamínku s&nbsp;rovným ostřím vzal štěpinku s&nbsp;několika zuby. Už ji chtěl mrzutě odhodit, neboť myslil, že zubatým nožem nelze krájet. Nešlo to vskutku; mohl tlačit na zubovitý nůž sebevíce, nůž neřezal. Avšak mimoděk učinil tím nožíkem pohyb tahavý&nbsp;– sem a&nbsp;tam. A&nbsp;hle! V&nbsp;parohu se objevila rýha.</span></p>

    <p class="MLP-text">Mamutík jezdil zubatým nožíkem po parohu delší chvíli a&nbsp;s&nbsp;překvapením pozoroval, že se mu nástroj zařezává hlouběji a&nbsp;hlouběji.</p>

    <p class="MLP-text">Tu vykřikl radostí a&nbsp;pak skákal kolem ohniště tak dlouho, až všichni myslili, že se zbláznil.</p>

    <p class="MLP-text">Tak vynašel Mamutík pilku.</p>

    <p class="MLP-text">Od té doby vyráběli umělé pilky tím, že vylamovali ostří vhodných pazourkových úlomků. Pilky usnadňovaly lovcům práci.</p>

    <p class="MLP-text">Ještě nevyryl Mamutík svou pilkou, zasazenou v&nbsp;kostěném držadle, ani celou rýhu kolem parohu, když Pajda vykřikl:</p>

    <p class="MLP-text">„Heš!&nbsp;– Jdou!“</p>

    <p class="MLP-text">Opodál mezi olšovými a&nbsp;březovými porosty se ukázaly ženy a&nbsp;dčti. Vracely se s&nbsp;nasbíraným chrastím.</p>

    <p class="MLP-text">Mamutík odhodil sobí hlavu stranou a&nbsp;vyskočil. Napjatě pozoroval blížící se zástup.</p>

    <p class="MLP-text">Je něčím znepokojen. Zdá se mu, že ženy chvatně pospíchají k&nbsp;tábořišti a&nbsp;spěšně pobízejí děti před sebou. Nenesou otýpky dříví na hlavách jako obvykle, každá drží v&nbsp;náručí jen několik klacíků.</p>

    <p class="MLP-text">Stalo se něco, že najednou nechaly dalšího sbírání?</p>

    <p class="MLP-text">Už i&nbsp;jiní lovci si povšimli nezvyklého návratu žen. Rychlý Zajíc se jim rozběhl naproti.</p>

    <p class="MLP-text">Už je slyšet, jak ženy opakují varovné znamení tlupy.</p>

    <p class="MLP-text">Lovci naráz nechali svého zaměstnání a&nbsp;chopili se zbraní. Mamutík s&nbsp;oštěpem v&nbsp;ruce a&nbsp;kamennou sekyrou za opaskem stojí připraven, aby odrazil útok dravé šelmy nebo zlého nepřítele. Veliké jizvy na jeho hrdle a&nbsp;na zádech naběhly. Byly to sotva zacelené otisky medvědích drápů. Dokazovaly Mamutíkovu neohroženost v&nbsp;zápase s&nbsp;divou šelmou.</p>

    <p class="MLP-text">Huňáč a&nbsp;Dráp se postavili k&nbsp;Mamutíkovi každý po jedné straně. Vůdce Houžňák se omeškával kdesi v&nbsp;pozadí. Staral se víc o&nbsp;zabezpečení jídla a&nbsp;kožešin.</p>

    <p class="MLP-text">Udýchané ženy se konečně přiblížily. Ustrašeně volaly, že zahlédly cizí tlupu.</p>

    <p class="MLP-text">Viděly několik neznámých lovců plížit se v&nbsp;houštinách.</p>

    <p class="MLP-text">Mamutík vyrazil ze sebe mocný ryk, jako když zařičí zraněný hřebec, a&nbsp;rychlými skoky oběhl tábořiště.</p>

    <p class="MLP-text">Žádného nepřítele tu ještě není vidět.</p>

    <p class="MLP-text">Ženy a&nbsp;děti se shromáždily u&nbsp;zabitých sobů a&nbsp;všichni lovci se rozestavili kolem nich.</p>

    <p class="MLP-text">Sotva to učinili, objevili se cizí lovci.</p>

    <p class="MLP-text">Vycházejí z&nbsp;houštin a&nbsp;blíží se k&nbsp;překvapené tlupě. Každý má ve vlasech zastrčené dlouhé pero.</p>

    <p class="MLP-text">Cizích lovců přibývá víc a&nbsp;více. Už je jich dvojnásob, než kolik bojovníků má Houžňákova tlupa. Mávají zbraněmi ve vztyčených pažích, šklebí se hrozivě, vrčí, kňučí, skřehotají a&nbsp;oči zlostně vyvalují.</p>

    <p class="MLP-text">Jejich vůdce, veliký, silný muž, opásaný vlčí kožešinou, hrozí těžkou palicí a&nbsp;přibližuje se se zlostnými výkřiky. Dráp, Zajíc, Huňáč, Sova a&nbsp;všichni lovci Houžňákovy družiny odpovídají nepřátelům křikem a&nbsp;výhrůžkami.</p>

    <p class="MLP-text">Rváč popadl kámen, ale než jím mohl hodit po nepřátelském vůdci, chytil ho Mamutík za ruku.</p>

    <p class="MLP-text">Rozvážný lovec vykřikl znamení a&nbsp;rázným štěknutím poručil tlupě, aby ustoupila před hrozivou přesilou. V&nbsp;té chvíli byl Mamutík skutečným vůdcem tlupy. Polekaný Houžňák jen zmateně pobíhal po táboře a&nbsp;přenášel kožešiny z&nbsp;místa na místo.</p>

    <p class="MLP-text">Mamutíkovo rozhodnutí bylo správné. Nikdo proti němu také nereptal. Nechali všeho, jak co stojí i&nbsp;leží, a&nbsp;bez meškání se srazili na obranu. Ženy a&nbsp;děti uvnitř houfu, bojovní muži po krajích&nbsp;– tak vede Mamutík, sám poslední a&nbsp;čelem obrácen k&nbsp;nepřátelům, ústup slabé tlupy před silnějším nepřítelem.</p>

    <p class="MLP-text">Houžňák, Dráp a&nbsp;Křivý roh táhnou s&nbsp;sebou zabitého soba.</p>

    <p class="MLP-text">Nepřátelská tlupa se přiblížila už na několik kroků. Její vůdce rozhořčeně křičí a&nbsp;posunky ukazuje, že ten sob musí také zůstat na místě.</p>

    <p class="MLP-text">Mamutík pokynul a&nbsp;lovcům nezbylo než zanechat soba nepřátelům.</p>

    <p class="MLP-text">Tlupa ustupuje čím dál tím rychleji a&nbsp;rychleji. Sotva dosáhla prvých křovin, změnil se ústup v&nbsp;útěk. Ženy prchají s&nbsp;nemluvňaty na zádech. Ostatní děti běží, co jim nožky stačí. Muži zůstávají vzadu, aby chránili tlupu před pronásledováním.</p>

    <p class="MLP-text">Mamutík zuří. Soptí hněvem… Ó kdyby nebylo v&nbsp;tlupě žen a&nbsp;dětí. Ukázal by, že se nebojí ani velké přesily, a&nbsp;bránil by se proti drzým nepřátelům.</p>

    <p class="MLP-text"><span>Houžňák si zlostí až pysky rozkousal. Ztratil tak zničehonic tolik krásných, tučných sobů! Kdypak se zas povede tlupě tak vydatný lov?</span></p>

    <p class="MLP-text">Konečně se Mamutík zastavil na malém návrší. Zdrcen pohlíží zpět do ztraceného tábořiště.</p>

    <p class="MLP-text">Tam je veselo. Rozeplál se tam velký oheň, na němž se pekou sobi. Připravují se bohaté hody.</p>

    <p class="MLP-text">Nikdo nepronásledoval Houžňákovu tlupu. Nepřátelé se spokojili zanechanou kořistí.</p>

    <p class="MLP-text">Prchající tlupa zmírnila běh na poklus a&nbsp;pak už jen v&nbsp;mírnou chůzi. Všichni jsou unaveni a&nbsp;těžce oddychují. Děti potichu a&nbsp;bázlivě kňourají; nemohou dospělým stačit. Větší děti však statečně napínají poslední síly.</p>

    <p class="MLP-text">Přebrodili řeku a&nbsp;utábořili se k&nbsp;nočnímu odpočinku.</p>

    <p class="MLP-text">V&nbsp;tlupě je smutek a&nbsp;hlad.</p>

    <p class="MLP-text">Oheň rozdělat nesmějí.</p>

    <p class="MLP-text">Děti se krčí u&nbsp;svých matek v&nbsp;houštině za větrem. Kopčem tu není; nikdo neví, kde se ztratil.</p>

    <p class="MLP-text">Strážce nastupuje hlídku a&nbsp;lovci usínají se zbraněmi v&nbsp;rukou.<a id="x.35256"></a></p>
  </div>
</body>
</html>
