<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lovci_mamutu-16</title>
  <link href="../Styles/lovci_mamu_idstyles.css" rel="stylesheet" type="text/css" />
</head>

<body id="lovci_mamutu" xml:lang="cs-CZ">
  <div>
    <p class="MLP-uroven2-kapitola" id="toc_marker-2-6">Lev</p>

    <p class="MLP-text-bez1radku">Po několik dní zuřila nepohoda. Lovci nemohli vycházet na lov a&nbsp;tlupa hladověla.</p>

    <p class="MLP-text">Konečně utichla sněhová vichřice, vysvitlo mdlé zimní sluníčko a&nbsp;lovci vyšli zkusit štěstí. Čerstvá sněhová pokrývka jim usnadní vystopování zvířat.</p>

    <p class="MLP-text">Lovci se dlouho nemohli shodnout, kam by bylo nejlépe zamířit. Rozdělili se tedy na dvě skupiny. Mamutík, Vlčí dráp, Zajíc, Huňáč a&nbsp;Sova šli na hřebenovou planinu, Rváč, Nohahnát, Ukmas, Koumač a&nbsp;Džgan se dali údolím. Ostatní muži zůstali doma jako hlídka.</p>

    <p class="MLP-text">Ani prvá, ani druhá lovecká četa nenašla zpočátku dobré stopy.</p>

    <p class="MLP-text">Obě viděly na sněhu jen stopy vran a&nbsp;havranů.</p>

    <p class="MLP-text">Později přišli lovci na řadu stop v&nbsp;rovné čáře. Hned věděli, že tamtudy slídila hladová liška. Nestáli o&nbsp;ni dnes; nemá dobré maso.</p>

    <p class="MLP-text">Pak našli známé stopy měkkých dlouhých tlapek. Aha, tudy běžel zajíc!</p>

    <p class="MLP-text"><span>Huňáč a&nbsp;Sova si řekli, že i&nbsp;zajíček by byl dobrý, není-li větší zvíře, a&nbsp;dali se po stopě. Zbývající tři lovci v&nbsp;této skupině s&nbsp;Mamutíkem přešli přes dvě údolí a&nbsp;na nové plošině objevili stopy několika sobů. To je něco! Kéž by se jim podařilo ulovit nějakého soba! Stopy jsou úplně čerstvé, větrem ještě nepoškozené, takže stádečko jistě není o&nbsp;mnoho napřed. Tři lovci pohladili své kouzelné amulety a&nbsp;pospíchali po stopách. Sněhu bylo skoro po kolena, někde i&nbsp;nad kolena, takže se lovci bořili a&nbsp;jen těžko kráčeli. Nicméně nedbali námahy a&nbsp;postupovali co možná rychle. Touha po žádoucí kořisti je pudila vpřed.</span></p>

    <p class="MLP-text">Stopy vedly úžlabím kolem háje a&nbsp;pak přes balvanitý pahorek. Tam uviděli v&nbsp;neveliké dálce houfec stíhaných sobů. Sobi byli asi vyhladovělí, protože hrabali nohama i&nbsp;rozvětvenými parohy ve sněhu, aby se dostali na skrovný lišejník, mech nebo trávu.</p>

    <p class="MLP-text">Dráp měl s&nbsp;sebou luk a&nbsp;několik šípů. Odcházeje z&nbsp;jeskyně říkal, že si přece vezme luk, kdyby mu náhodou přišel do cesty zajíc. Teď mu byl luk dobrý. Vypozoroval vítr a&nbsp;plížil se k&nbsp;stádu. Mamutík a&nbsp;Zajíc číhali skryti u&nbsp;houští, aby soby napadli, kdyby snad Drápa zvětřili a&nbsp;dali se před ním na útěk. Měli v&nbsp;rukou lehké oštěpy, jimiž dovedli dobře házet.</p>

    <p class="MLP-text">Podle roští vyčnívajícího z&nbsp;navátého sněhu pokukovali po sobech. Najednou se sobi zvedli a&nbsp;rozběhli se po pláni. To asi Dráp již podnikl svůj útok. Sobi běželi rovnou k&nbsp;Mamutíkovi a&nbsp;Zajícovi. Jednomu sobu trčel ve hřbetě šíp.</p>

    <p class="MLP-text">Teprve když byli těsně u&nbsp;lovců, prozradil sobům bystrý čich přítomnost lidí. Hned zahnuli stranou, ale vtom již vyskočili oba lovci a&nbsp;vymrštili své oštěpy. Mamutíkův oštěp se zabodl jednomu zvířeti pěkně do krku. Zajícův oštěp zašramotil druhému sobu v&nbsp;parozích a&nbsp;spadl do sněhu, aniž sobu uškodil.</p>

    <p class="MLP-text">Zahanbený Zajíc zůstal chvíli rozpačitě stát a&nbsp;pak si šel mrzutě pro svůj oštěp. Mamutík ho těšil:</p>

    <p class="MLP-text">„Dobrá rána&nbsp;– přes hlavu&nbsp;– ale sob prudce zarazil.“</p>

    <p class="MLP-text">Z&nbsp;dálky na něho volal Dráp a&nbsp;pospíchal k&nbsp;nim. Z&nbsp;jeho křiku bylo znát úspěch jeho útoku.</p>

    <p class="MLP-text"><span>„Šíp trefil!“ pochválil Mamutík Drápa, když udýchaný lovec přiběhl.</span></p>

    <p class="MLP-text">Zajíc už našel krvavé stopy obou raněných sobů.</p>

    <p class="MLP-text">Lovci nemeškali a&nbsp;hned se vydali za soby. Přišli na vršek a&nbsp;pátrali po nich. Sobi byli už hodně daleko. Po chvíli důkladného pozorování si povšimli u&nbsp;vyčnívající skalky dvou tmavých bodů na bílé ploše za sobím houfcem.</p>

    <p class="MLP-text">„To oni!“ vykřikli lovci a&nbsp;hned vykročili.</p>

    <p class="MLP-text">Po chvíli zpozorovali, že se jeden z&nbsp;obou raněných sobů více opožďuje. Nadběhli si skalnatým žlabem a&nbsp;brzy soba dohonili. Obstoupili ho, aby jim v&nbsp;posledním vzepětí sil někam nezaběhl. Zvíře se svěšenou hlavou a&nbsp;s&nbsp;oštěpem zabodnutým do krku těžce klopýtalo. Ztratilo už dost krve.</p>

    <p class="MLP-text">Lovci se na raněného soba vrhli a&nbsp;ubili ho. Z&nbsp;rány na krku se řinula krev. Lovci se schýlili k&nbsp;zabitému zvířeti a&nbsp;lačně ji lokali.</p>

    <p class="MLP-text">Chvíli odpočívali, Mamutík pak rozhodl:</p>

    <p class="MLP-text">„Soba tady&nbsp;– my ještě za druhým!“</p>

    <p class="MLP-text">Dráp i&nbsp;Zajíc přikývnutím souhlasili a&nbsp;hned vstali. Zabitého soba zde zatím nechají ležet a&nbsp;půjdou chytit ještě druhého, který lépe utíká, raněn šípem lehčeji.</p>

    <p class="MLP-text">Dva sobi&nbsp;– pěkná kořist! Tlupa se zaraduje.</p>

    <p class="MLP-text-bez1radku--12-0">Druhá skupina lovců, vedená Rváčem, obcházela krajinu velkým obloukem. Také přišli na několikeré stopy, ale nikde nedosáhli úspěchů. Konečně objevili stopy rosomáka. Plížil se po sněhu&nbsp;– to jistě viděl nějakou kořist! Ten je dobře povede.</p>

    <p class="MLP-text">Dali se po stopách za rosomákem a&nbsp;vskutku nešli dlouho, když pojednou spatřili stopy nevelikého sobího stáda. Mezi nimi i&nbsp;dvoje stopy krvavé. Kořist je nablízku!</p>

    <p class="MLP-text">A&nbsp;hle, stopy lidské…!</p>

    <p class="MLP-text">Tři lovci pronásledovali soby. To by mohly být stopy Mamutíka a&nbsp;jeho společníků. Ale těch bylo přece víc.</p>

    <p class="MLP-text">Rváč nahlas přeříkával, kdo všechno šel s&nbsp;Mamutíkem: Dráp, Zajíc, Huňáč, Sova&nbsp;– to je přece víc osob, než jak nasvědčují tyto stopy! Rváč si ještě nebyl jist&nbsp;– neuměl dobře počítat do pěti. Proto se postavil ke stopám, kde je to dobře znát, a&nbsp;oštěpem si k&nbsp;nim dělal ve sněhu znamení:</p>

    <p class="MLP-text">„To Mamutík, to Dráp, to Zajíc&nbsp;–“ a&nbsp;pro Huňáče a&nbsp;pro Sovu žádné stopy už nezbyly.</p>

    <p class="MLP-text">„To ne naši!“ opravili se lovci svorně a&nbsp;vydali se stíhat cizí lovce, kteří sem zabloudili a&nbsp;lovili jim jejich zvěř.</p>

    <p class="MLP-text">Rváčova družina prošla po stopách skalnatým žlabem, a&nbsp;když vystoupili na vršek, spatřili nedaleko před sebou ležet na sněhu mrtvého soba. Jeho parohy čněly do výše.</p>

    <p class="MLP-text">Už se k&nbsp;němu chtěli s&nbsp;jásotem rozběhnout, když sebou Džgan, jenž byl vpředu, náhle mrskl do sněhu. Lovci tím byli upozorněni, že něco není v&nbsp;pořádku. Schýlili se k&nbsp;zemi a&nbsp;plížili se dolíkem ke Džganovi.</p>

    <p class="MLP-text">Džgan s&nbsp;vyděšenýma očima šeptá: „Medvěd nebo zubr&nbsp;– něco velikého!“</p>

    <p class="MLP-text">Lovci nedůvěřivě vykukují po sněhové pláni. Vskutku, nedaleko soba leží nějaké obrovské zvíře. Není to balvan, jak si z&nbsp;dálky myslili. Má to chlupatou hlavu jako medvěd, rohy vidět není&nbsp;– co je to?</p>

    <p class="MLP-text">Nohahnát řekl bezstarostně: „Ať medvěd, ať zubr&nbsp;– leží zabitý, jdu!“</p>

    <p class="MLP-text">A&nbsp;už se chystal vykročit. Džgan ho strhl a&nbsp;zašeptal:</p>

    <p class="MLP-text">„Zabitý ne&nbsp;– živý!&nbsp;– Pozor!“</p>

    <p class="MLP-text">I&nbsp;ostatní lovci schvalovali největší obezřetnost a&nbsp;kárali lehko­myslnou odvážlivost Nohahnátovu.</p>

    <p class="MLP-text">„Ty&nbsp;– luk&nbsp;– jdi&nbsp;– šíp!“ vyzval Rváč Ukmase, aby zkusil šípem, je-li veliké zvíře vskutku mrtvo.</p>

    <p class="MLP-text">Ukmas chvíli váhal, jako by se bál, ale pak si dodal odvahy a&nbsp;plížil se od balvanu k&nbsp;balvanu kupředu. Ostatní lovci vyčkávali ukryti, co bude.</p>

    <p class="MLP-text">Ukmas se připravil k&nbsp;ráně. Ale pak ještě postoupil k&nbsp;malému keříku, a&nbsp;skryt za ním, připravil si šíp na tětivu. Pak trochu povstal, napjal silně luk a&nbsp;vypustil šíp.</p>

    <p class="MLP-text">Obrovské zvíře se vymrštilo ze sněhového lože.</p>

    <p class="MLP-text">„Lev!“ vydechli s&nbsp;hrůzou všichni lovci a&nbsp;cítili, jak jim tuhnou údy a&nbsp;mráz běhá po zádech.</p>

    <p class="MLP-text">Strašlivá šelma, proti níž je marný jakýkoli lidský boj, stála vzepjata a&nbsp;ohonem šlehala do sněhu.</p>

    <p class="MLP-text">Lev jeskynní zařval, až se to po širé zemi hromem rozléhalo.</p>

    <p class="MLP-text">Kam se teď vrhne?</p>

    <p class="MLP-text">Poděšení lovci se třásli v&nbsp;bezmezném strachu. Zpozoruje-li je lev, bude po všech veta. Nikdo neunikne.</p>

    <p class="MLP-text">Hle, co to je tam opodál? Nějací tři lovci se blíží sem z&nbsp;hřebene návrší. Táhnou soba a&nbsp;teď, jak zabouřilo lví zařvání, pohodili soba a&nbsp;ve smrtelném strachu prchají.</p>

    <p class="MLP-text">„To jsou cizí lovci!“ hádají Rváčovi druzi a&nbsp;už se dívají plni vzrušení na Iva, který popuzen šípem otočil se několikrát dokola, jako by hledal útočníka. Pak spatřil ony tři lovce. Najednou zařval, přikrčil se a&nbsp;prudce, mohutnými skoky se rozehnal za prchajícími muži.</p>

    <p class="MLP-text">„Běda jim!“ pomyslili si lovci se Rváčem a&nbsp;odvážili se vystrčit hlavy. Lev je tedy v&nbsp;úkrytu nezpozoroval. Ale odnesou to tři neznámí muži&nbsp;– běda jim! Lev je roztrhá…</p>

    <p class="MLP-text">Neznámí muži zmizeli mezi skalisky. Och, jak zoufale utíkali. Klesali do sněhu a&nbsp;zas znovu se vzchopili k&nbsp;beznadějnému útěku. Není pro ně spásy. Lev je užuž dohání a&nbsp;také on se mezi zasněženými skalisky ztrácí očím poděšených pozorovatelů.</p>

    <p class="MLP-text">Lovci si oddechli. Zdálo se jim, že šťastně vyvázli ze strašného nebezpečí. Vykládají si teď s&nbsp;pocitem nesmírného ulehčení, že se lev asi nažral ze soba a&nbsp;pak u&nbsp;něho usnul. Jak dobře, že nešli hned k&nbsp;němu! S&nbsp;uspokojením hladili své amulety.</p>

    <p class="MLP-text">Je ticho, nic se nehýbá na sněhové pláni. Lovci bázlivě jeden po druhém vylézají na planinu a&nbsp;odvažují se až k&nbsp;mrtvému sobu. Je hodně potrhaný; břicho má celé rozervané.</p>

    <p class="MLP-text">Džgan řekl, že jim po lvích hodech ještě dost zůstalo, a&nbsp;uchopil soba za přední nohy. Dotáhnou ho snadno po sněhu do ležení.</p>

    <p class="MLP-text"><span>Lovci se ještě nejistě rozhlíželi. Co kdyby se ještě teď na ně vyřítil lev!</span></p>

    <p class="MLP-text">Hrůza pomyslit!</p>

    <p class="MLP-text"><span>Dva lovci táhli soba. Když byli už v&nbsp;úžlabině, vzpomněl si Nohahnát:</span></p>

    <p class="MLP-text">„Sob tu&nbsp;– sob tam!“ a&nbsp;ukázal rukou zpět.</p>

    <p class="MLP-text">„Jdi si pro něj!“ vysmívavě prohodil Rváč.</p>

    <p class="MLP-text">Nikdo z&nbsp;družiny nejevil chuť vrátit se pro druhého soba, kterého tam cizí lovci odhodili. Ani za celé sobí stádo by se už nepřiblížili zpět k&nbsp;onomu hroznému místu.</p>

    <p class="MLP-text">Lev se může vrátit!</p>

    <p class="MLP-text">Toto pomyšlení je popohánělo k&nbsp;spěchu. Nic je tu nemůže zadržet.</p>

    <p class="MLP-text">Za šera došli šťastně do jeskyně.</p>

    <p class="MLP-text">Huňáč a&nbsp;Sova už tu kuchají staženého zajíce.</p>

    <p class="MLP-text">Jasná mrazivá noc.</p>

    <p class="MLP-text">V&nbsp;jeskyni u&nbsp;hřejícího ohně Rváč, Nohahnát, Ukmas, Koumač a&nbsp;Džgan vypravují s&nbsp;nedokončenými podrobnostmi o&nbsp;dobrodružném setkání s&nbsp;ohromným jeskynním lvem.</p>

    <p class="MLP-text"><span>Kopčem a&nbsp;Veverčák leží na břiše vedle sebe pod jednou pokrývkou; nohama ke stěně, hlavou k&nbsp;ohništi. Rukama si podpírají brady a&nbsp;vykulenýma očima hltají rozčilující vyprávění.</span></p>

    <p class="MLP-text">Takového lva by chtěli někdy vidět. Ale takhle kdyby seděli v&nbsp;koruně vysokého stromu… Na zemi by ho potkat nechtěli!</p>
  </div>
</body>
</html>
